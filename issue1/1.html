<!DOCTYPE html><html><head><title>boudhikaodia.org | ସାହିତ୍ୟ ଓ ଧର୍ମ : ଏକ ସମାଜ ତାତ୍ତ୍ୱିକ ବ୍ୟାଖ୍ୟା</title><meta charset="utf-8"><meta name="viewport" content="width=device-width, initial-scale=1, maximum-scale=1, user-scalable=0"><meta name="robots" content="index,follow"><meta name="theme-color" content="#212121"><meta name="apple-mobile-web-app-status-bar-style" content="black-translucent"><link rel="shortcut icon" href="/docs/assets/favicon.png"><link href="https://fonts.googleapis.com/css?family=Hind:400,700&amp;display=swap" rel="stylesheet"><link href="https://fonts.googleapis.com/css?family=Source+Code+Pro:300,400&amp;display=swap" rel="stylesheet"><link href="https://fonts.googleapis.com/icon?family=Material+Icons%7CMaterial+Icons+Outlined&amp;display=swap" rel="stylesheet"><style>
      body, input, button {
        font-family: 'Hind', sans-serif;
      }

      code, .hljs {
        font-family: 'Source Code Pro', 'Courier New', Courier, monospace;
      }

      .icon-font {
        font-family: 'Material Icons';
        font-weight: normal;
        font-style: normal;
        font-size: 24px;  /* Preferred icon size */
        display: inline-block;
        line-height: 1;
        text-transform: none;
        letter-spacing: normal;
        word-wrap: normal;
        white-space: nowrap;
        direction: ltr;
      
        /* Support for all WebKit browsers. */
        -webkit-font-smoothing: antialiased;
        /* Support for Safari and Chrome. */
        text-rendering: optimizeLegibility;
      
        /* Support for Firefox. */
        -moz-osx-font-smoothing: grayscale;
      
        /* Support for IE. */
        font-feature-settings: 'liga';
      }

      .icon-font.outline {
        font-family: 'Material Icons Outlined';
      }
    </style><link href="/docs/assets/codedoc-styles.css" rel="stylesheet"><script async="" defer="" src="/docs/assets/codedoc-bundle.js"></script></head><body><div class="header-0-0-3"><div style=" opacity: 0.5;"><a href="/"><img src="/docs/assets/favicon.png" alt="boudhikaodialogo" style="width:42px;height:42px;"></a></div></div><div id="-codedoc-container" class="container"><div style=""><div class="odiaFont-0-0-10"> <h1 id="ସାହିତ୍ୟ-ଓ-ଧର୍ମ--ଏକ-ସମାଜ-ତାତ୍ତ୍ୱିକ-ବ୍ୟାଖ୍ୟା" class="heading-0-0-1"><span class="anchor-0-0-2" data-ignore-text=""><span class="icon-font" data-ignore-text="" style="vertical-align: sub">link</span></span>ସାହିତ୍ୟ ଓ ଧର୍ମ : ଏକ ସମାଜ ତାତ୍ତ୍ୱିକ ବ୍ୟାଖ୍ୟା</h1><h2 id="ପ୍ରଫେସର-ବୈଷ୍ଣବ-ଚରଣ-ସାମଲ" class="heading-0-0-1"><span class="anchor-0-0-2" data-ignore-text=""><span class="icon-font" data-ignore-text="" style="vertical-align: sub">link</span></span>ପ୍ରଫେସର ବୈଷ୍ଣବ ଚରଣ ସାମଲ</h2><p>ସହିତମ୍ ସହ ସାହିତ୍ୟ-ଅର୍ଥାତ ଯାହା ମଣିଷର ସାମାଜିକ ଜୀବନ ସହିତ ଓତଃପ୍ରୋତଃ ଭାବରେ ଜଡ଼ିତ ରହି ସମାଜର କଲ୍ୟାଣପାଇଁ ଅଭିପ୍ରେତ, ତାହା ସାହିତ୍ୟ । ସାହିତ୍ୟ ଏକ କଳ୍ପନା କର୍ମ । ମାତ୍ର ଏହାକୁ ନୈତିକମାନରୁ ବିଚାର କରାଯାଇଥାଏ । ନୈତିକ ନିୟମ ଅନୁସାରେ ପ୍ରତ୍ୟେକ ଯୁଗରେ ନୈତିକ ବିଚାର ହୋଇଥାଏ । ଯାହା ସମାଜକୁ ଏକ ଶୃଙ୍ଖଳିତ ନିୟମରେ ଧରିରଖେ ତାହା ଧର୍ମ-ଧାରୟତେ ଇତି ଧର୍ମଃ । ଏଥିରୁ ସ୍ଫଷ୍ଟ ପ୍ରତୀୟମାନ ହୁଏ ଯେ ସାହିତ୍ୟ ଓ ଧର୍ମ ଉଭୟର ଉତ୍ପତ୍ତି ମାନବର ସାମାଜିକ ଜୀବନ ଭିତରୁ । ଏହା ଠିକ୍ ହିମଗିରିର ହିମପ୍ରବାହ ମଧ୍ୟରୁ ନିର୍ଗତ ଦୁଇଟି ଧାରା । ସମାଜର ପ୍ରତ୍ୟୁଷରେ ଏମାନେ ଥିଲେ ପ୍ରାୟ ଏକ ଅଖଣ୍ଡ ସତ୍ତା । ପରବର୍ତ୍ତୀ କାଳରେ ସାମାଜିକ ଜୀବନର ଘାତପ୍ରତିଘାତ ଜନିତ ଶ୍ରେଣୀ ବିଭକ୍ତ ସମାଜରେ ସାହିତ୍ୟ ଓ ଧର୍ମ ମଧ୍ୟରେ ହୋଇଗଲା ବିଭାଜନ । ଆଜି ଯାହା ସାହିତ୍ୟ ଓ ଧର୍ମ ନାମରେ ଚିହ୍ନିତ ସମାଜର ଶୈଶବ ଅବସ୍ଥାରେ ସେମାନଙ୍କର ପାର୍ଥକ୍ୟ ପରସ୍ପରଠାରୁ ବାଛିବା ସହଜ ନଥିଲା । ସେମାନେ ଥିଲେ ଯେପରି ଦୁଇଟି ଯମଜ ସନ୍ତାନ । ଧର୍ମ ଓ ସାହିତ୍ୟ ମଧ୍ୟରେ ସମ୍ପର୍କ ତେଣୁ ଥିଲା ନିବିଡ଼ । ସାହିତ୍ୟର ମହିମାକୁ କେବଳ ସାହିତ୍ୟିକ ମାନରୁ ବିଚାର କରିହୁଏ ନାହିଁ । ଏଥିପାଇଁ ଅନ୍ୟାନ୍ୟ ସାମାଜିକ ମାନର ଆବଶ୍ୟକ ହୋଇଥାଏ । ଧର୍ମ ଏକ ସାମାଜିକ ମାନ । ପ୍ରତ୍ୟେକ ସମାଜରେ ଅଛି ଅତିପ୍ରାକୃତ ସତ୍ତାର ଭିତ୍ତି ଓ ବିଶ୍ୱାସ । ଏହି ବିଶ୍ୱାସ ଏକ ସାମାଜିକ ପ୍ରକ୍ରିୟା, ତେଣୁ ଧର୍ମ ହେଉଛି ଏକ ସାମାଜିକ ପ୍ରକୃତି । ଏହି କାରାଣରୁ ଧର୍ମ ଓ ସାହିତ୍ୟ ପରସ୍ପରର ସମ୍ପର୍କିତ ନୁହଁନ୍ତି । ଏହି ସମ୍ପର୍କ ହେଉଛି ସଚେତନ ଓ ସୀମିତ ସମ୍ପର୍କ । ଧର୍ମ ହେଉଛି ମଣିଷର ବିଚାର ଓ ବିଶ୍ଳେଷଣ । ନିଜପ୍ରତି ତଥା ପ୍ରତିବେଶୀମାନଙ୍କ ପ୍ରତି ତାର ବ୍ୟବହାର କିପରି ହେବ; ତାହା ଧର୍ମ ପ୍ରକାଶ କରେ । କିନ୍ତୁ ସାହିତ୍ୟ ପ୍ରତିବେଶୀମାନଙ୍କ ପ୍ରତି ମଣିଷର ବ୍ୟବହାରକୁ ଅଭିଭୂତ କରେ । ଏଇଠି ଧର୍ମ ଓ ସାହିତ୍ୟର ସମ୍ପର୍କ ଆସିଥାଏ ।</p><p>ସାହିତ୍ୟର ପ୍ରାଥମିକ ରୂପ ଥିଲା କବିତା । ଏହା ଥିଲା ସଙ୍ଗୀତ, ସଙ୍କେତ, ଇନ୍ଦ୍ରଜାଲ, ନୃତ୍ୟ ଓ ମୁଦ୍ରାର ସମାହାର । କବିତା ଥିଲା ମଣିଷ ସଭ୍ୟତାର ପ୍ରାଥମିକ ସ୍ତରରେ ଏକ ସାମୁହିକ କ୍ରିୟା । ଏହି ଦୃଷ୍ଟିରୁ ବେଦ ବେଦାନ୍ତାଦି କୌଣସି ବ୍ୟକ୍ତିବିଶେଷଙ୍କର ରଚନା ନୁହେଁ । ବ୍ୟାସ ଓ ହୋମରଙ୍କ ରଚିତ ମହାକାବ୍ୟସବୁ ମଧ୍ୟ ବ୍ୟକ୍ତି-ବିଶେଷଙ୍କର ରଚନା ନୁହେଁ ବୋଲି ବହୁ ପଣ୍ଡିତଙ୍କର ମତ । ଆଦିମ ସମାଜର ବ୍ୟବହାରିକ ଆବଶ୍ୟକତା-ଉତ୍ପାଦନ-ପରିଶ୍ରମ ଓ ଅଭିଳାଷ ପୂରଣ ଇତ୍ୟାଦିର କଳ୍ପନା ମଧ୍ୟରୁ କବିତାର ଜନ୍ମ । ବିଶେଷତଃ ସ୍ମରଣୀୟ କଥା କବିତାରେ ବର୍ଣ୍ଣନା କରାଯାଉଥିଲା । ଗଦ୍ୟ ନୁହେଁ, ପଦ୍ୟ ଥିଲା ସାହିତ୍ୟର ମାଧ୍ୟମ । ସ୍ମୃତିରେ ଦୀର୍ଘକାଳ ପାଇଁ ଧରି ରଖିବା ଲାଗି ଏପରି ଏକ ମାଧ୍ୟମକୁ ଗ୍ରହଣ କରାଯାଇଥିଲା । ଏହି କାରଣରୁ ବେଦକୁ କୁହାଯାଉଥିଲା ଶ୍ରୁତି । ସେତେବେଳେ ସାହିତ୍ୟ ଅର୍ଥାତ କବିତା ଥିଲା ସାମୂହିକ ମାୟାଜାଲ-ସମାଜ-ତନ୍ତ୍ରୀର ଧ୍ୱନୀ । ସାମୂହିକ ସ୍ତରରୁ କ୍ରମେ ଏହା ଗତିକଲା ବ୍ୟକ୍ତିଗତ ଜୀବନ ଭିତରକୁ । ଗୁଣ-କର୍ମ ବିଭାଗ ହତେୁ ସେତେବେଳେ ନୂତନ ଶ୍ରେଣୀ ଜନ୍ମ ନେଲା, ସେତେବେଳେ ହେଲା ଧର୍ମର ବିକାଶ । ପାର୍ଥିବ ଜୀବନର ବସ୍ତୁଗତ ପୃଥିବୀଠାରୁ ଧର୍ମ ହୋଇଗଲା ଅଲଗା । ଇତି ପୂର୍ବରୁ ଧର୍ମଥିଲା ଆଚାର ବ୍ୟବହାର (behavior) । ଏହାର ଅନ୍ୟ ଅର୍ଥ ଥିଲା କର୍ତ୍ତବ୍ୟର ବିଚାର । ଗଣ ବା ଗୋଷ୍ଠୀ ସହିତ, ପ୍ରକୃତି ସହିତ (ଯ।ହା ଖାଦ୍ୟ ଓ ଜୀବନ ଧାରଣର ଉତ୍ସ) ମନୁଷ୍ୟ ଓ ଗୋଷ୍ଠୀର ସମ୍ପର୍କ ଇତ୍ୟାଦି ବିଷୟରେ ଏକ ପ୍ରାମାଣିକ ଆଚରଣ ବିଧି-ପଦ୍ଧତି ଥିଲା ଧର୍ମ । ଏହି କାରଣରୁ ଭାରତୀୟ ଭାଷାରେ ଧର୍ମକୁ ‘କର୍ତ୍ତବ୍ୟ’ର ବିକଳ୍ପ ଶବ୍ଦ ଭାବାରେ ଗ୍ରହଣ କରାଯାଇଥାଏ । ଧର୍ମରେ ଭଗବାନ ମୁଖ୍ୟ । ପ୍ରଥମେ ଭଗବାନ ମଣିଷ ରୂପର ପ୍ରତିନିଧି ନଥିଲେ । ପଶୁ-ପକ୍ଷୀ ଇତ୍ୟାଦି ରୂପର ଥିଲେ ଅଭିବ୍ୟକ୍ତ । ବ୍ୟକ୍ତିଗତ ଅନୁଭବରୁ ଏହା ପାଶବ ରୂପରୁ ପ୍ରକୃତିବାଦ ଦେଇ ପ୍ରତୀକାତ୍ମକ ରୂପକୁ ଗତି କରିଛି । ଗ୍ରୀକ୍ ସାହିତ୍ୟରେ ହୋମରଙ୍କ ସମୟରେ ବୀରତ୍ୱ ବ୍ୟଞ୍ଜକ ଦେବତାର ଉପାସନା ଥିଲା । ହିନ୍ଦୁ ସଂସ୍କୃତିରେ ଥିଲା ଶାସ୍ତ୍ରୀୟ ଓ ଉପାସନାଗତ ଧର୍ମୀୟ ନିୟମ । ରୋମାନ ସଂସ୍କୃତିରେ ଧର୍ମ ହେଲା ଜାତୀୟ ଧର୍ମ । ଏହା କୃଷି ସଭ୍ୟତାକୁ ନେଇ ଗଢି ଉଠିଥିଲା । ବହିର୍ଜଗତ ଓ ଅନ୍ତର୍ଜୀବନର ସଂପର୍କରୁ ଯେଉଁ ଅଭିଘାତ ସୃଷ୍ଟି ହୁଏ ସେଥିରୁ ଧର୍ମର ଉନ୍ମେଷ । ଏହା ପରେ ଧର୍ମରେ ଆସନ୍ତି ପୟଗମ୍ବର ବା ଅବତାର ପରୁଷ । ଜଗତ ସହିତ ମଣିଷର ସଂପର୍କକୁ ଧର୍ମ ପ୍ରକାଶ କରେ ଏବଂ ପୟଗମ୍ବର ବା ସନ୍ଥ ପୁରୁଷ ସଂପର୍କର ମାର୍ଗକୁ ସରଳୀକୃତ କରି ଦିଅନ୍ତି । ପରଂପରାବୋଧ ଧର୍ମରେ ପ୍ରକାଶ ପାଏ । କିନ୍ତୁ ବୌଦ୍ଧିକତା (intellectualism) ଦ୍ୱାରା କୌଣସି ନୂତନ ଧର୍ମର ଉଦ୍ଭବ ହୁଏ ନାହିଁ । ଧର୍ମୀୟ ବିଚାରରେ ଜଗତ ହେଉଛି ସାମାଜିକ ସଂପର୍କର ସାମ୍ରାଜ୍ୟ । ପ୍ରତ୍ୟେକ ଧର୍ମ ବିଶ୍ୱାସ କରେ ଯେ ବ୍ୟକ୍ତିଗତ ଭଗବାନଙ୍କର ସ୍ଥିତି ଅଛି ଓ ସେମାନଙ୍କର ମଧ୍ୟସ୍ଥ ଅଛନ୍ତି । ଭଗବାନ ଓ ବସ୍ତୁବାଦର ସଂଗ୍ରାମ ମଧ୍ୟଦେଇ ଧର୍ମର ଉତ୍ପତ୍ତି ଓ ବିକାଶ । ଜେ. କ୍ଳେଟନ ଫିଭର (J Clayton fever)ଙ୍କ ମତରେ ‘Religion is manifestly a content or element of human experience.’ ଧର୍ମ ପ୍ରକୃତରେ ସାମାଜିକ ମୂଲ୍ୟବୋଧର ଆଧାର । ଏଥିରେ ଆସେ ନୈତିକତାର ପ୍ରସଂଗ । ଯେତେବେଳେ ନୈତିକତା ଆବେଗର ସ୍ପର୍ଶ ଲାଭ କରେ ସେତେବେଳେ ତାହା ହୋଇଯାଏ ଧର୍ମ । ଧର୍ମରେ ଯେତେବେଳେ ବିଷୟ ବିଚାର ଆସେ ତା ହୁଏ ବୌଦ୍ଧିକ, ଯେତେବେଳେ ମୂଲ୍ୟବୋଧର ବିଚାର ଆସେ, ହୁଏ ଆବେଗିକ । ଭାବ(thinking), ଅନୁଭବ(feeling) ଓ ଇଚ୍ଛା(willing)ର ସମନ୍ୱୟ ହୋଇଯାଏ ଧର୍ମରେ । ଦିବ୍ୟଶକ୍ତିର ବିଚ୍ଛୁରଣପାଇଁ ଜଗତ ହେଉଛି ଶକ୍ତି-କେନ୍ଦ୍ର(Power house) । ମଣିଷ ହେଉଛି ଏହି ଶକ୍ତି ବହନକାରୀ ଏକ ବିବର୍ତ୍ତିତ ସତ୍ତା । ଧର୍ମ ମଣିଷକୁ ବିଶ୍ୱ ଓ ବିଶ୍ୱାତୀତ ସହିତ ସଂଯୋଗ କରେ । ସାହିତ୍ୟ ଧର୍ମର ଏହି ଭାବକୁ ବହନ କରେ । ଧର୍ମର ଜାଗରଣ ସଂପର୍କରେ ସାହିତ୍ୟ ବତେଇ ଦିଏ । ଏଥିପାଇଁ କୁହାଯାଇଛି ‘Language is a means for the affirmation of religious interpretations.’</p><p>ସାହିତ୍ୟ ଓ କବିତା ମନୁଷ୍ୟର ସ୍ୱତଃସ୍ଫୁର୍ତ୍ତ ଆତ୍ମଚେତନାର ଅଭିବ୍ୟକ୍ତି । ଏହି ଆତ୍ମ-ଚେତନାରେ ବ୍ୟକ୍ତିଗତ ମନୁଷ୍ୟର ସାମୁହିକ ଭାବ ବିଭବ ପ୍ରକଟିତ । ତେଣୁ ଏହି ଭାବୋଚ୍ଛ୍ୱାସ ଥିଲା ସାମଗ୍ରିକ ଓ ସାର୍ବଗୋଷ୍ଠୀକ । ପ୍ରତ୍ୟେକ ବ୍ୟକ୍ତିପାଇଁ ଥିଲା ଏହା ଏକ ଲକ୍ଷ୍ୟ ବସ୍ତୁ । ଏହି ଭାବୋଚ୍ଛ୍ୱାସର ଏକ ଆପାତଃ ଅଳୀକ ବାହ୍ୟ ଅସ୍ତିତ୍ୱ ଥିଲା । ଏହି ସାମାଜିକ ଅସ୍ତିତ୍ୱ ଭ୍ରମ ବଶତଃ ଆଦିମ ମନୁଷ୍ୟ ସାଂସାରିକ ବାସ୍ତବ ଅସ୍ତିତ୍ୱ ବୋଲି ଗ୍ରହଣ କରିନେଉଥିଲା । କଳ୍ପନାଗତ ଦୁନିଆ ତା’ ଆଡ଼କୁ ବାହାରୁ ପ୍ରବାହିତ ହେଉଥିଲା । କାରଣ ଏହା ସେହି ବ୍ୟକ୍ତିଗତ ମଣିଷର ସଂସାର ଯାତ୍ରା ଭିତରର ଜିନିଷ ନୁହେଁ । ତାହାକୁ ଆଦିମ ମଣିଷ ମଧ୍ୟ ବାସ୍ତବ ବୋଲି ଗ୍ରହଣ କରି ନେଉଥିଲା । ଅନ୍ୟ ଲୋକମାନଙ୍କ କାମନାରୁ ଓ ସେଥିରୁ ଜନ୍ମଲାଭ କରିଥିବା ପଦାର୍ଥମାନଙ୍କରୁ ବ୍ୟକ୍ତିଗତ ମଣିଷ ବାସ୍ତବ ବିଷୟରେ ନିଶ୍ଚିତ ଥିଲା । ଠିକ୍ ସେହି ପ୍ରକାର ଅନ୍ୟ ମଣିଷମାନେ କଳ୍ପନା ଦୁନିଆର ସମାନ ବାସ୍ତବତା ଥିବାର ବିଶ୍ୱାସ କରୁଥିବାରୁ ବ୍ୟକ୍ତିଗତ ମନୁଷ୍ୟ ମଧ୍ୟ ସେହି ପ୍ରକାର କଳ୍ପନା ଦୁନିଆରେ ବିଶ୍ୱାସ କରୁଥିଲା । ଗଣଗୋଷ୍ଠୀ ସମାଜ ତେଣୁ ସେହି କଳ୍ପନାର ଦୁନିଆକୁ ଗ୍ରହଣ କରି ନେଉଥିଲା । ମୁନୁଷ୍ୟର ଭାବୋଚ୍ଛ୍ୱାସ ତରଳ ଓ ବିକ୍ଷୋଭମୟ । ମନୁଷ୍ୟ ସଂସ୍କୃତିର ଆଦିମ କାଳରୁ ଭୂତ, ପ୍ରେତ, ବିଦେହୀ, ଆତ୍ମାବାଦ ଓ କାଳେସୀ ଇତ୍ୟଦି ଦ୍ୱାରା ଏହି ଭାବୋଚ୍ଛ୍ୱାସ ବାହ୍ୟ ଜଗତରୁ ଅତିଚାରିତ ହୋଇ ଆସୁଥିଲା । ସେତେବେଳେ ମନୁଷ୍ୟ ପରିବେଶ ସହିତ ମିଶିଯାଇ ନଥିଲା । ଚେତନ ଭାବରେ ସେଥିରୁ ଅଲଗା ରହି ଆପଣାର ମୃଗୟା, ଶସ୍ୟ ଆହରଣ ଓ ଅଭିଳାଷ ହାସଲ କରୁଥିଲା । ତେଣୁ ସାହିତ୍ୟ ଓ ଧର୍ମ, ଗୋଷ୍ଠୀର ଶୈଶବ ଅବସ୍ଥାରେ ଏକ ପ୍ରକାର ଥିଲେ । ଉଭୟଙ୍କର ଥିଲା ଏକ ଅର୍ଥନୀତିକ ପ୍ରକ୍ରିୟା । ଅଦିମ ଧର୍ମହିଁ ଭୟ, ଅଭିଳାଷ ଓ ଉଦବେଗର ଆବେଗିକ ପ୍ରକାଶ । ଯେତେବେଳେ ମଣିଷ ଆବେଗ ବିଦ୍ଧ ହୁଏ ସେତେବେଳେ ସେ ସେହି କାରଣ ଖୋଜେ । ଅସ୍ଥିରତା ଓ ଉଦବେଗକୁ ଦୂର କରିବାପାଇଁ ସେ ଖୋଜେ ଗାଠନିକ ମାଧ୍ୟମ (Constructive form) । ଏହି ଅନ୍ୱେଷାରୁ ଆଦିମ ମଣିଷ ନିକଟରେ ଇନ୍ଦ୍ରଜାଲ ବା ମ୍ୟାଜିକ ଦେଖା ଦେଇଥିଲା । ଏଥିରୁ ଜନ୍ମନେଲା ଅନ୍ଧବିଶ୍ୱାସ । ଆଦିମ ମଣିଷର ବିଜ୍ଞାନ ନଥିଲା । ତେଣୁ ମ୍ୟଜିକର ଥିଲା ମୂଲ୍ୟ । ଏହା ସତ୍ତ୍ଵେ ମଣିଷର ଯେତେବେଳେ ମୁକ୍ତି ଆସିଲା ନାହିଁ, ସେତେବେଳେ ସେ ହେଲା ସ୍ନାୟବିକ ଭାବରେ ଦୁର୍ବଳ । ଏହି ଉଦବେଗର ଅନୁଭବ ଅପରାଧ ସହିତ ସଂପୃକ୍ତ ହୋଇଯିବାରୁ ବ୍ୟକ୍ତିର ଆସିଲା ପାପବୋଧ । ଏହା ଭାଷାର ଶୃଙ୍ଖଳା ମଧ୍ୟରେ ଅତ୍ମପ୍ରକାଶ କରି ସାହିତ୍ୟିକ ରୂପ ନେଲା ।</p><p>ଧର୍ମ ଓ ସାହିତ୍ୟ କ୍ରମ ଗତିଶୀଳ । ସେତିକି ଯେତିକି ସେମାନଙ୍କର ଆଗକୁ ଗତି ସେତିକି ସତେିକି ସେମାନଙ୍କ ମଧ୍ୟରେ ପାର୍ଥକ୍ୟ ପରିଲକ୍ଷିତ ହେଲା । ସାହିତ୍ୟ ଅର୍ଥାତ କବିତା ଥିଲା ଉତ୍ପାଦନକାରୀ । ଏହାର ଅର୍ଥ କବିତା ଥିଲା ସୃଷ୍ଟିଶୀଳ ଓ ପରିବର୍ତ୍ତନଶୀଳ । ଗୋଟିଏ ଯୁଗର ରୁଚି ପୁରାତନ ଯୁଗର ରୁଚିଠାରୁ ଭିନ୍ନ ହୋଇଯାଏ । ନୂତନ ପୀଢି ପୁରାତନ ପୀଢିର ସାହିତ୍ୟ ଓ କବିତାକୁ ଆଦର କରେ ସତ୍ୟ, କିନ୍ତୁ ସେହି ଯୁଗର ନୂତନ କାବ୍ୟ, ମହାକାବ୍ୟ, କବିତା, ପୁରାଣଗାଥା ଓ ନିବନ୍ଧ ଇତ୍ୟାଦି ସାହିତ୍ୟିକ କର୍ତ୍ତବ୍ୟ ହିସାବରେ ସୃଷ୍ଟି ହୋଇଥାଏ । ଏଥିରେ ଶିଳ୍ପକଳାର ଗଭୀର ମନନଶୀଳତା ଓ ପରିବର୍ତ୍ତନଶୀଳତା ପ୍ରକାଶ ପାଏ । ସାହିତ୍ୟ ବିକାଶ ଲାଭକରେ ସାମାଜିକ ଗଛରେ ଫୁଲପରି । ଗଛ ଯେତିକି ବିଶାଳ, ପୁଷ୍କଳ ଓ ବର୍ଦ୍ଧିଷ୍ଣୁ ହୁଏ ଫୁଲ ସେତିକି ସେତିକି ତାହାର ଗଣ୍ଡିରୁ ଆପଣାର ଜୀବନୀ-ଶକ୍ତି ଆହରଣ କରେ । ଫୁଲର ବିକାଶରେ ଯେପରି ଗଛରେ ସୌମ୍ୟ ସୁଷମା ଫୁଟି ଉଠେ ସେହିପରି ସାହିତ୍ୟର ବିକାଶରେ ସମାଜର ସ୍ୱାସ୍ଥ୍ୟ ଓ ନିରାମୟତା ପ୍ରକାଶପାଏ ।</p><p>ସାହିତ୍ୟିକ ଶିଳ୍ପକଳାର ପରିବର୍ତ୍ତନ ଅହରହ ଲାଗି ରହିଥାଏ । ଏହାର କାରଣ କଳାର ଗ୍ରାହକ ସାହିତ୍ୟର କଲ୍ପନା କୁହେଳିକୁ କଳ୍ପନା ବୋଲି ଗ୍ରହଣକରି ନେଇଥାଏ । ଗ୍ରାହକ ମାନି ନେଇଥାଏ ଯେ କଳାତ୍ମକ ସ୍ୱପ୍ନ ବସ୍ତୁନିଷ୍ଠ ବାସ୍ତବତାକୁ ହିଁ ରୂପାୟନ କରେ; ଯଦିଚ ତାହା କୌଣସି ପ୍ରକୃତ ଘଟଣା ନୁହେଁ । ଶିଳ୍ପକଳା ହେଉଛି ନିଚ୍ଛକ ଉଦ୍ଭାବନ । ଏତାଦୃଶ ଶିଳ୍ପକଳାର କଳ୍ପନା କ୍ରିୟାକୁ ବାସ୍ତବ ବିଶ୍ୱର ଘଟଣା ବା ଉପାଦାନ ବୋଲି ଗ୍ରହଣ କରେନାହିଁ । ବାସ୍ତବ ଜୀବନରେ ଥିବା ଅନୁଭୂତି ଓ ଅଭିଜ୍ଞତା ଯେପରି ଜୀବନର ଘଟଣା ସହିତ ପ୍ରତ୍ୟକ୍ଷ କଷଟିରେ ପରିଲକ୍ଷିତ ହୁଏ, ସାହିତ୍ୟରେ ସେପରି ପରିଲକ୍ଷିତ ହୁଏ ନାହିଁ । କଳା ଅନୁଭବର ବିଜ୍ଞାନ । ବିଜ୍ଞାନ ହେଉଛି ଜାଣିବାର କଥା । କାର୍ଯ୍ୟ କରିବାପାଇଁ ସକ୍ଷମ ହେବା ବିଷୟ କେବଳ ଜାଣିବା ନୁହେଁ; କଣ କରିବାକୁ ହେବ ସେ ସମ୍ପର୍କରେ ଅନୁଭବ କରିବା । ଏହାହିଁ କଳା ବା ସାହିତ୍ୟର ଧର୍ମ । ଏହି ଜାଣିବା ଓ ଅନୁଭବ କରିବାର ଜିଜ୍ଞାସା ପ୍ରମାଣ କରେ ଯେ ମଣିଷ ତଥାପି ଅପୂର୍ଣ୍ଣ । କଳା ଓ ସାହିତ୍ୟ ମାଧ୍ୟମରେ ମଣିଷ ଏହି ଅପୂର୍ଣ୍ଣତା ବିରୁଦ୍ଧରେ ନିରବିଚ୍ଛିନ୍ନ ସଂଗ୍ରାମ କରିଆସିଛି । ଏହି ସଂଗ୍ରାମ ଫଳରେ ଜୀବନର ବିକାଶ ସହିତ ଆଦର୍ଶ ମଧ୍ୟ ପରିବର୍ତ୍ତିତ ହୋଇଅଛି । ଜନସାଧାରଣ ଆଦର୍ଶ ଚାହାଁନ୍ତି । ଏହା ଦିବା ସ୍ୱପ୍ନ ନୁହେଁ, ଜୀବନର ପ୍ରାୟୋଗିକ ରୂପାନ୍ତର ଏହାଦ୍ୱାରା ସମ୍ଭବ ହୁଏ । ଆଦର୍ଶର ଭିତ୍ତି ଭୂମିରେ ପରମ୍ପରା ହୁଏ ପରିପୁଷ୍ଟ । ପରମ୍ପରା ନୂତନର ବିକାଶରେ ସାହାଯ୍ୟ କରେ ଏବଂ ଅନ୍ୟ ଅର୍ଥରେ ନୂତନର ହୋଇଯାଏ ଅଙ୍ଗୀଭୂତ ବିଭବ । ଅତୀତ ଓ ବର୍ତ୍ତମାନ ମଧ୍ୟରେ ପରମ୍ପରା ହୋଇଯାଏ କ୍ରିୟାଶୀଳ ଏବଂ ଗତିଶୀଳ ସଂଯୋଗ ସେତୁ । ଜାତୀୟ କୃତିତ୍ୱ ସମୂହକୁ ଅବଧାରଣ କରି ଜନସାଧାରଣଙ୍କ ସହିତ ଏହା ଯେପରି ହୋଇଯାଏ ଜୀବନର ଲକ୍ଷ୍ୟ । କଳା ଓ ସାହିତ୍ୟ ଏହି ଚେତନାକୁ ପ୍ରକାଶ କରେ ଏବଂ କଳା ଜନସାଧାରଣଙ୍କ ସହିତ ଓ ଜନସାଧାରଣ କଳା ସହିତ ନିବିଡ଼ରୁ ନିବିଡ଼ତର ହୋଇଯାଆନ୍ତି । ମଣିଷ ଆଦର୍ଶ ଖୋଜେ । ଆଦର୍ଶ ବାସ୍ତବତା ଦ୍ୱାରା; ଅଧିକନ୍ତୁ ସାମାଜିକ ବାସ୍ତବତାଦ୍ୱାରା ନିର୍ଦ୍ଧାରିତ ହୋଇଥାଏ । ଏହି ଆଦର୍ଶ କେବଳ ଦାର୍ପଣିକ ପ୍ରତିବିମ୍ବ ନୁହେଁ । କାରଣ ଏହା ଜୀବନର ସକଳ ଦିଗକୁ ପ୍ରତିବିମ୍ବିତ କରେ ନାହିଁ; କେବଳ ଶକ୍ତିଶାଳୀ ଓ ମୂଲ୍ୟବାନ ଭାବ ବିଭବକୁ ପ୍ରତିବିମ୍ବିତ କରେ । ଏହି ଅନୁଭବକୁ କବିତା ବା ସାହିତ୍ୟ ପ୍ରକାଶ କରେ । ତେଣୁ କବିତା ହେଉଛି ସୃଜନାତ୍ମକ । କବିତା କେବଳ ଆବେଗ ନୁହେଁ; ଏକ ସଂଗଠିତ ଆବେଗ । ବାହ୍ୟ ବାସ୍ତବତା ପ୍ରତି ଏହାର ଫୁଟି ଉଠେ ସ୍ୱତନ୍ତ୍ର ଦୃଷ୍ଟିଭଙ୍ଗୀ । ଏହିଠାରେ କବିତାର ସାମାଜିକ ଅହଂ ମୁକ୍ତ ବ୍ୟକ୍ତି ସତ୍ତା ସହିତ ଏକାତ୍ମ ହୋଇଯାଏ । ଧର୍ମ ଏକ ଅବେଗର ପ୍ରଶ୍ନ ହୋଇଥିବାରୁ ସାହିତ୍ୟ ଏହାକୁ ଗ୍ରହଣ କରିନେଇଛି ଏବଂ ସେଥିରେ ଆଦର୍ଶ ଓ ବାସ୍ତବତାକୁ ମିଶାଇଦେଇ ଜୀବନର ଭାଷ୍ୟ ତିଆରି କରିଛି ।</p><p>ପୁରାଣଗାଥା ଯେତେବେଳେ ସାହିତ୍ୟ ସହିତ ସମାନ ଥିଲା ସେତେବେଳେ ବହୁ ପୁରାଣ ଘଟଣା ଓ ପାତ୍ର-ପାତ୍ରୀଙ୍କର ନାନା ପରସ୍ପର ବିରୋଧୀ ବିଷୟର ଅବତାରଣା କାହାଣୀ ଭିତରେ ହେଉଥିଲା । କବିକୁ ଅଥବା ପାଠକ ଓ ଶ୍ରୋତାଙ୍କୁ କବିତାର ଛଳନାମୟ ଜଗତର ଘଟଣାବଳୀର ଅସଂଗତିକୁ ଯୋଡ଼ାଯୋଡ଼ି କରି ସଂଗତ କରିବାକୁ ପଡ଼େ ନାହିଁ । ଚିନ୍ତାର ହେତୁବାଦୀ ନିୟମ ଅନୁସାରେ ସେଗୁଡ଼ିକ ସଂଗତ ଓ ସୁସଂବଦ୍ଧ ହେବ କି ନାହିଁ ତାର ବିଚାର ମଧ୍ୟ ନଥାଏ । ଏହାର ଅର୍ଥ ନୁହେଁ ଯେ ସାହିତ୍ୟିକ ସତ୍ୟର ସାମଗ୍ରିକ ଧାରଣା କବି ବା ତାହାର ଗ୍ରାହକ ମଧ୍ୟରେ ନଥାଏ ବରଂ କାବ୍ୟ କବିତା- ଏକ କଳ୍ପନା ବୋଲି ଧରିନେଲାବେଳେ ଗ୍ରାହକ ଶିଳ୍ପକଳାର ନିବେଦନକୁ ଏକ ସର୍ତ୍ତାଧୀନ ସମ୍ମତି ଦେଇଥାଏ । ସେହି କାରଣରୁ ସେ ସମସ୍ତ କଳ୍ପନା ବିଳାସରେ ବାସ୍ତବର କିଛି ଦେଣ ନେଣ ନଥାଏ । ସବୁ ଯୁଗରେ ଶିଳ୍ପକଳାର ପୁଷ୍କଳ ସମୃଦ୍ଧିର କାରଣ ଏହି । ଏହାକୁ କେହି କୌଣସି ପ୍ରକାରରେ ପାର୍ଥିବ ଘଟଣା ସହିତ ସଂଗତି ରଖିବାକୁ ବାଧ୍ୟ କରିବା ଦରକାର ପଡ଼େ ନାହିଁ ।</p><p>ସାହିତ୍ୟ ପରି ଧର୍ମର ମଧ୍ୟ ଥିଲା ଏହି ଚରିତ୍ର । ଯେ ପର୍ଯ୍ୟନ୍ତ ସାହିତ୍ୟ ସହିତ, ବରଂ କବିତା ସହିତ ଧର୍ମ ମିଶିକରି ଥିଲା, ଅନ୍ୟ ଅର୍ଥରେ ଧର୍ମ ଓ ସାହିତ୍ୟ ଥିଲା ଏକ ଏବଂ ଅଭିନ୍ନ ସେ ପର୍ଯ୍ୟନ୍ତ ଧର୍ମ ଓ ସାହିତ୍ୟର ପ୍ରକୃତି ଥିଲା ଏକା ପରି । ଧର୍ମ ଥିଲା ମାଇଥୋଲୋଜି ବା ପୁରାଣଗାଥା । ଏଥିରେ ମଧ୍ୟ ଥିଲା ଆତ୍ମ ବିରୋଧର ଅସଂଗତି । ପୁରାଣଗାଥାର ଏହାହିଁ ଥିଲା ଚରିତ୍ର । ପୁରାଣଗାଥା ଭିତରେ ଏହି ମୌଳିକ ଚରିତ୍ର ଦେଖାଯିବାର କାରଣ ହେଉଛି ସମାଜ ସହିତ ତାହା ଥିଲା ମୌଳିକ ଭାବରେ ସଂଶ୍ଳିଷ୍ଟ । ସମାଜର ରନ୍ଧ୍ରେ ରନ୍ଧ୍ରେ ଏହା ପ୍ରବେଶ କରିଥିଲା । ଆଦିମ ମଣିଷର ଆବେଗଦୀପ୍ତ ମନର ଅତି ପ୍ରାକୃତିକ ବିଶ୍ୱାସ ପୁରାଣଗାଥାମାନଙ୍କରେ ପ୍ରାଧାନ୍ୟ ଲାଭ କରିଥିଲା । ଏବେ ମଧ୍ୟ ବହୁ ଅନୁନ୍ନତ ସମାଜରେ ବ୍ୟୋମଯାନକୁ ଦେଖିଲେ ପୁରାଣର ଗରୁଡ଼ ଅଥବା ପୁଷ୍ପକ ବିମାନ କଥା ମନେ ପକାନ୍ତି । ପ୍ରତ୍ୟେକ କୁଳାଚାର ଧର୍ମ ଓ ଏପରିକି ପୟଗମ୍ବର ପ୍ରବର୍ତ୍ତିତ ଧର୍ମ ଭିତରେ ଏପରି ପୁରାଣଗାଥାର ବ୍ୟାପକ ବିସ୍ତାର ଦେଖିବାକୁ ମିଳିଥାଏ । ପୁରାଣଗାଥାକୁ ଉଦ୍ଭାବନର ଯୁଗ ଶେଷ ହେଲା ପରେ ମଧ୍ୟ ବାଦ ଦିଆଗଲା ନାହିଁ । ସମାଜ ଭିତରେ ଏହା ସ୍ଥାଣୁ ଭାବରେ ଜମାଟ ବାନ୍ଧିଲା । ଧର୍ମ ହେଲା ‘ପ୍ରକୃତ ଧର୍ମ’ରେ ପରିଣତ । ଏହାକୁ ମଧ୍ୟ ପଣ୍ଡିତ ନୀଳକଣ୍ଠ ଦାସଙ୍କ ପରି ଲୋକେ ‘ବିକାଶ ଧର୍ମ’ କହଥାନ୍ତି । ପୁରାଣଗାଥା ଭିତରେ ଯେଉଁ ପରସ୍ପର ବିରୋଧ ଓ ଅସଂଗତି ଥିଲା ତାହା ଯୋଗୁ ଏହା ଆଦିମ ମଣିଷଠାରୁ ବିଶେଷ ସମ୍ମତି ଲାଭ କରିନଥିଲା । ଯାହା ଯୁକ୍ତି ସିଦ୍ଧ ନୁହେଁ ତାହାକୁ ଗ୍ରହଣ କରିନେବାକୁ ପୁରାଣଗାଥା ଅଦିମ ମଣିଷ ଉପରେ ଦାବି କରିଥିଲା । ଫରାସୀ ମନିଷୀ ଲେଭି ବ୍ରୁହଲ ତାଙ୍କର ‘The Mental Function of the ancient society’ ଗ୍ରନ୍ଥରେ ଏକ କଥା ଦର୍ଶାଇଥିଲେ । ଆଜି ଏହି ବିଂଶ ଶତାବ୍ଦୀରେ ମନୁଷ୍ୟ ମଧ୍ୟ ଠିକ୍ ଏହିପରି କବିତା ଓ ସାହିତ୍ୟିକ କଳାକୁ ଆପଣାର ଗ୍ରାହକତା-ସମ୍ମତି ଦେଇଛି । ବିଂଶ ଶତାବ୍ଦୀର ମଣିଷମାନଙ୍କ ପାଇଁ ଯେପରି ଦୁଷ୍ମନ୍ତ, ଶକୁନ୍ତଳା, ହ୍ୟାମଲେଟ, ଫାଉଷ୍ଟ ପ୍ରଭୃତି ଜୀବନ୍ତ ସେପରି ପୁଷ୍ପକ ବିମାନ ମଧ୍ୟ ସାହିତ୍ୟରେ ଜୀବନ୍ତ । ଠିକ୍ ଏପରି ନରକରେ ସେ ନିଜେ ପଡ଼ିବ ଓ ନିଜେ କୃତକର୍ମର ପ୍ରାୟଶ୍ଚିତ୍ତ କରିବ ଏପରି ଭୟ ତାହାର ନାହିଁ ।</p><p>ଅବଶ୍ୟ ଅଦିମ କାଳର ସମ୍ମତି ଓ ବିଂଶ ଶତାବ୍ଦୀ ମନୁଷ୍ୟର ସମ୍ମତି ସମାନ ନୁହେଁ । ଅଜିର ପୁରାଣ ଗାଥା ବିଷୟରେ ସମ୍ମତି ଦୁର୍ବଳ ହୋଇଯାଇଛି । ଅତୀତରେ ଦେବତାଗଣ ଥିଲେ ସାମୁହିକ ପର୍ବପର୍ବାଣୀର ହେତୁ । ସେତେବେଳେ କର୍ମ ବିଭାଗ ନଥିଲା । ସମାଜରେ ପରସ୍ପରଠାରୁ ବିଚ୍ଛିନ୍ନତା ନଥିଲା । ଭାବୋଚ୍ଛ୍ୱାସମୟ ସାମୁହିକ ଜୀବନ ଭିତରେ ଦେବତାଗଣଙ୍କର ପ୍ରବେଶ ଅହରହ ଲାଗିରାହିଥିଲା । କିନ୍ତୁ ପରବର୍ତ୍ତୀ ଯୁଗମାନଙ୍କରେ ଥିଏଟର ବା ଉପନ୍ୟାସର ସଂସାର ଭିତରେ ଏପରି ଘଟଣା ଘଟିଲା ନାହିଁ । କାରଣ ଥିଏଟର ଓ ଉପନ୍ୟାସର କାହାଣୀ ମନୁଷ୍ୟର କୁଟିଳତର ସାମାଜିକ ଜୀବନଠାରୁ ଅଲଗା ରହିଲା । ବିଂଶ ଶତାବ୍ଦୀର ଶିଳ୍ପକଳାର ସଂସାର ମନୁଷ୍ୟର ସମାଜଠାରୁ ଅପସରି ଯାଇଛି । ଏପରିକି କେତେକ ଦାର୍ଶନିକ ଏହାକୁ ଜୀବନଠାରୁ ପରାପୁରି ଅଲଗା ବୋଲି ଚିନ୍ତାକରି ଏକପ୍ରକାର ବିଶୁଦ୍ଧ ନାନ୍ଦନିକ ମାନଦଣ୍ଡ ବାହାର କରିଛନ୍ତି । ଯାହା ହେଲା ଶିଳ୍ପକଳା ପାଇଁ ଶିଳ୍ପକଳା ବା କଳା ପାଇଁ କଳା ।</p><p>ବିଂଶ ଶତାବ୍ଦୀରେ କଳାର ସତ୍ୟପ୍ରତି ମଣିଷର ସମ୍ମତି କ୍ଷୁଣ୍ଣ ହୋଇଛି ସତ୍ୟ; କିନ୍ତୁ ତାହାର ଗୁଣ ଦୁର୍ବଳ ହୋଇ ନାହିଁ । ସାହିତ୍ୟିକ କଳାର ଦୁନିଆ ଆଦିମ ଉପଜାତୀୟ ପୁରାଣ ଗାଥାରୁ ପରବର୍ତ୍ତୀ କାଳରେ ସାଧୁକୃତ(Sophisticated), ଜଟିଳ ଓ ଅତ୍ମ ସଚେତନ ହୋଇଗଲା। ଏହାର କାରଣ ମନୁଷ୍ୟ ପ୍ରକୃତି ସହିତ ଜୀବିକା ସଂଗ୍ରାମରେ ତାହାଠାରୁ ଅପଣାକୁ ପୃଥକ୍ କରି ଆଣିଲା । ପ୍ରକୃତିର କଳ-କୌଶଳ ଓ ମନୁଷ୍ୟର କାରୀଗରୀ କାର୍ସାଦିକୁ ପରସ୍ପର ରିଫ୍ଲେକ୍ସ ଆକ୍ସନ ବା ଦ୍ୟୋତନାର ପ୍ରତିକ୍ରିୟା ଭାବରେ ଫିଟାଇପ୍ରକାଶ କରିଦେଲା । ପୁରାଣଗାଥା ଓ ତାହାର ବିଧିବିଧାନ, ଶିଳ୍ପକଳା ଓ ତାହାର ପ୍ରସ୍ଥାପନା ବିନ୍ୟାସରେ ମଧ୍ୟ ସେହି ଲକ୍ଷ୍ୟ ଗ୍ରହଣ କରିଥିଲା । ମନୁଷ୍ୟର ଭାବୋଚ୍ଛ୍ୱାସଗୁଡ଼ିକ ସାମୁହିକ ସହଯୋଗର ଆବଶ୍ୟକତାପାଇଁ ଅନୁରୂପ ହୋଇଥିଲା । ଉଭୟ ଶିଳ୍ପକଳା ଓ ପୁରାଣଗାଥାରେ ଥିଲା ସମାଜର ଏକ ଅସ୍ତବ୍ୟସ୍ତ ଅବଲୋକନର ଚେହେରା । ଏହା ସତ୍ତ୍ୱେ ସମାଜର ଥିଲା ଏକ ନିର୍ଭୁଲ ଅନୁଭବ । ପୁରାଣଗାଥା ଅବଶ୍ୟ ଅହୁରି କେତୋଟି କାର୍ଯ୍ୟ ସମାଧାନ କରୁଥିଲା; କିନ୍ତୁ ଏଠାରେ ପୁରାଣଗାଥା କହିଲେ ଆମେ ତାର ସାହିତ୍ୟିକ ନିର୍ଯାସକୁହିଁ ଧରି ନେଇଥାଉଁ, ଯାହା ପରବର୍ତ୍ତୀ କାଳରେ ଏକ ସ୍ୱତନ୍ତ୍ର ଇଲାକା ଭିତରକୁ ପୃଥକ୍ ହୋଇଗଲା ।</p><p>ପୁରାଣଗାଥା, ଧର୍ମର ଆଦିରୂପ ଦୈନନ୍ଦିନ ଜୀବନ ମଧ୍ୟକୁ ଗଭୀର ଭାବରେ ପ୍ରବେଶ କରିଯାଇଥିଲା । କୌଣସି ପ୍ରକାଶ୍ୟ ସମ୍ମତି ପାଇଁ ଏହା ଅପେକ୍ଷା ରଖିନଥିଲା । ସେହି ଧର୍ମାନୁଶାସନକୁ ମାନିନେବାକୁ ବାଧ୍ୟ ବାଧକତା ନଥିଲା । ପରବର୍ତ୍ତୀ କାଳରେ ଧାର୍ମିକ ଅନୁଶାସନରେ ବାଧ୍ୟତା ଆରୋପିତ ହେଲା । ପୁରାଣଗାଥାକୁ ଜବରଦସ୍ତ ଗଳାଧକରଣ କରାଇବା ପରିବର୍ତ୍ତେ ଏହା ସଂପ୍ରଦାୟ ଗୋଷ୍ଠୀକରଣର ସାମୁଦାୟିକ କୋଠ ପର୍ବରେ ସେମାନଙ୍କ ହୃଦୟରୁ ସ୍ୱତଃ ପ୍ରବୃତ୍ତ ଭାବରେ ନିଷ୍କାସିତ ହେଉଥିଲା । ତେଣୁ ସେତେବେଳେ ପୁରାଣଗାଥା ଥିଲା ତରଳ ଓ ନମନଶୀଳ । ଆଦିମ ଉପଜାତିର ପରିବେଶ ସହିତ ସଂପର୍କର ପରିବର୍ତ୍ତନକୁ ଦୃଷ୍ଟି ପଥରେ ରଖି ପୁରାଣଗାଥା ମଧ୍ୟ ପରିବର୍ତ୍ତିତ ହେଉଥିଲା । ତେଣୁ ପୁରାଣଗାଥାର ଏକ ସ୍ୱୟଂସଜ୍ଜା ଚରିତ୍ର ଥିଲା । ଏହା ମୋଟ ଉପରେ ପ୍ରାୟ ସତ୍ୟାଶ୍ରିତ ଭାବରେ ଗଣଉପଜାତିର ସାମୁହିକ ଭାବୋଚ୍ଛ୍ୱାସଗତ ଜୀବନକୁ ପ୍ରତିଫଳିତ କରାଉଥିଲା, ସେତିକି ପରିମାଣରେ ଯେତିକି ପରିମାଣରେ ପରିବେଶ ସହିତ ଉପଜାତିର ସମାଜ ପରିବର୍ତ୍ତିତ ହେଉଥିଲା, ସେତିକି ପରିମାଣରେ ଉପଜାତିର ପରିବେଶ ଭିତରକୁ ଅନୁପ୍ରବେଶ ହେଉଥିଲା, ସେତିକି ପରିମାଣରେ ଆର୍ଥିକ ଉତ୍ପାଦନ ଖାତିରିରେ ଏହି ଅନୁପ୍ରବେଶକୁ ସତ୍ୟାଶ୍ରୟୀ ମୂର୍ତ୍ତିରୂପ ଦେବା ସମ୍ଭବ ଥିଲା ।</p><p>ଉପଜାତିର ଏହି ପ୍ରକାର ପୁରାଣଗାଥାର ତରଳ ଅବସ୍ଥାର ପରିବର୍ତ୍ତନ ଭାରତୀୟ ବୈଦିକ ଆର୍ଯ୍ୟ ଓ ତାଙ୍କ ପୂର୍ବର ଅନାର୍ଯ୍ୟମାନଙ୍କର ସଂଘର୍ଷ ଭିତରେ ବାରମ୍ବାର ପ୍ରକାଶିତ ହୋଇଛି । ଏହା ଫଳରେ ପୁରାଣଗାଥାରେ ରୂପାନ୍ତର ଓ ନବ ଉନ୍ମେଷ । ଏହାର ପ୍ରକୃଷ୍ଟ ଉହାହରଣ ଦେବାସୁର ଉପାଖ୍ୟାନ । ଅସୁରମାନେ ପ୍ରଥମେ ଦେବତା ସହିତ ସମାନ ଥିଲେ । ତା’ପରେ ସେମାନେ ହେଲେ ଅସୁର ବା ରାକ୍ଷସ । ଅଭିଜାତ ସମାଜଦ୍ୱାରା ରଚିତ ପୁରାଣଗାଥାରେ ସେମାନେ ହେଲେ ହିଂସ୍ର, ବିକୃତ, ସ୍ୱେଚ୍ଛାଚାରୀ, କାମୁକ ଇତ୍ୟାଦି । ଗଣପତି ଯିଏ ଥିଲେ ଆଦିବାସୀଙ୍କର ଏକ ଉପଜାତିର ଦେବତା, ଅର୍ଥାତ ଯିଏ ବିଘ୍ନରାଜ ଥିଲେ, ବୈଦିକ ହୋମ, ଯଜ୍ଞର ବରୋଧ କରୁଥିଲେ ପରବର୍ତ୍ତୀ କାଳରେ ପୁରାଣଗାଥାରେ ହେଲେ ବିଘ୍ନ ନାଶକ-ଯଜ୍ଞହୋମାଦି ଆବାହନର ଦେବତା । ପୁରାଣଗାଥାର ଏହି ତରଳ, ପରିବର୍ତ୍ତନଶୀଳ, କଳାତ୍ମକ ବର୍ଣ୍ଣନା ରହିଲା ନାହିଁ । ଏହା ସ୍ଥାନରେ ଆସିଲା ‘ପ୍ରକୃତ’ ଧର୍ମ -ଯାହା ହେଲା ରୁଢିବାଦୀ ଓ ପରିବର୍ତ୍ତନ ବିରୋଧି । ଏହି ପ୍ରକୃତଧର୍ମ ଦାବି କଲା ଯେ ଯାହା ଶାସ୍ତ୍ରୀୟ ତାହା ଗୃହୀତ ହେବାକୁ ବାଧ୍ୟ ଏହା ଫଳରେ ପୁରାଣଗାଥା ମଧ୍ୟ ସ୍ଥିର ସତ୍ୟରେ ପରିଣତ ହୋଇଗଲା ଓ ଏହାର ଆଉ ବିକାଶ, ପରିବର୍ତ୍ତନ ଓ ରୂପାନ୍ତର ହେଲାନାହିଁ । ଆବଶ୍ୟକତାର ସତ୍ୟ ପରିବର୍ତ୍ତେ ଧର୍ମ ବିଶ୍ୱାସର ସତ୍ୟ ପ୍ରତିଷ୍ଠା ଲାଭକଲା । ଆଦିମ ମନୁଷ୍ୟ ପକ୍ଷରେ ଏହି ଧର୍ମ ବିଶ୍ୱାସ ଥିଲା ଏକ ଅଜଣା ଜିନିଷ । ତାର ସରଳ ପ୍ରତ୍ୟହ ଅନୁଭୁତି ଜନ୍ମ ନେଇଥିଲା ପରିପାର୍ଶ୍ଵ ବିଷୟରେ ତା’ର ସାମୁହିକ ଭାବୋଚ୍ଛ୍ୱାସରୁ । ପୁରାଣଗାଥା ପ୍ରକୃତ ଧର୍ମରେ ପରିଣତ ହେଲାବେଳେ ବିଶ୍ୱାସ ପ୍ରାଧାନ୍ୟ ଲାଭ କଲା । ବିଶ୍ୱାସ ଓ ରୁଢିବାଦହିଁ ନୀତିବାଦ ଉପରେ ସଂଦେହର ସଂକେତ ସୃଷ୍ଟି କରେ । ଏହା ସୁରାକ ଦିଏ ଯେ ପୁରାଣଗାଥା ସମାଜଠାରୁ ଆପଣାକୁ ଅଲଗା କରିନେଇଛି । ସମାଜ ଆପଣାଠାରୁ ଆପଣାକୁ ଅଲଗା କରିନେବାର ଅନ୍ୟତମ କାରଣ ହେଉଛି ଧର୍ମର ଧର୍ମ । ଏହି ଧର୍ମର ଧ୍ୱଜା ହେଉଛି ସମାଜର ଗୋଟିଏ ଅଂଶବିଶେଷ । ଧର୍ମର ଆସ୍ଥାନ କ୍ରମେ ସମାଜଠାରୁ ବିଚ୍ଛିନ୍ନ ହୋଇ ସମାଜର ଅବଶିଷ୍ଟାଂଶରୁ ପୂରାପୂରି ଅଲଗା ହୋଇଗଲା । ‘ପ୍ରକୃତଧର୍ମ’ର ଅତିଚାର ପ୍ରମାଣ କଲା ଯେ ସମାଜରେ ଅର୍ଥନୀତିକ ଶ୍ରେଣୀମାନଙ୍କର ଉଦ୍ଭବ ହୋଇଛି । ବିକାଶଶୀଳ ପୁରାଣଗାଥାର ଅନ୍ତ ହେଉଛି, ଗଣ ଉପଜାତି ସମାଜର ବାଛବିଚାରହୀନ ଜୀବନର ଅବସାନ ।</p><p>ଶ୍ରେଣୀ ବିଭକ୍ତ ସମାଜରେ ଆରମ୍ଭ ହେଲା କର୍ମ ବିଭାଗ । ଏହି ସମାଜରେ ପ୍ରକୃତ ପାଇଟିଆଳ ଓ ତଦାରଖକାରୀ ପରିଦର୍ଶକମାନେ ଅଲଗା ଅଲଗା କାର୍ଯ୍ୟରେ ନିଯୁକ୍ତ ହେଲେ । ଫଳରେ ମାନସିକ ପରିଶ୍ରମ ଓ ଶାରୀରିକ ପରିଶ୍ରମ ମଧ୍ୟରେ ପାର୍ଥକ୍ୟ ଦେଖାଗଲା । ଉତ୍ପାଦନର ମାଲିକ ହେଲା ଗୋଟିଏ ଗୋଷ୍ଠୀ । ତଦାରଖକରୀରୁ ଏହି ଗୋଷ୍ଠୀ ହେଲା ମାଲିକ । ସେ ହେଲା ଉପଭୋଗୀ ଗୋଷ୍ଟୀ । ତାହାପାଇଁ ରହିଲା ସଂସ୍କୃତି, ଯୋଜନା ଓ କୌଶଳ । ଶ୍ରେଣୀ ସମାଜର ଗୌରବ ପ୍ରାସାଦ ଓ ମନ୍ଦିର । ଶାସକ ଶ୍ରେଣୀର ମହାନତା ଓ ପବିତ୍ରତା ଏହି ସମୟରେ ପ୍ରତିଷ୍ଠିତ । ଏହି ଶ୍ରେଣୀର ସାମାଜିକ ଶକ୍ତି ମଧ୍ୟ ବୃଦ୍ଧି ପାଏ । ସାମନ୍ତବାଦୀ ସମାଜରେ ଗର୍ବର ପ୍ରତୀକ ଦୁର୍ଗ । ବଣିକ ସମାଜରେ ପ୍ରାଧାନ୍ୟ ଲାଭ କରେ ପୌର ପ୍ରାସାଦ ବୁର୍ଜ୍ଜୁୟା ବିଳାସ । ଦାସ ଶ୍ରେଣୀ, ନିନ୍ଦା ଓ ଅଧୋପତନକୁ ବରଣ କରିନିଏ । ପାଇଟିଆଳ ଶ୍ରେଣୀ ହେଲା କର୍ମକ୍ଳାନ୍ତ, ଦୈନ୍ୟ ଓ ଅଭାବପୀଡ଼ିତ । ଏହି ଶ୍ରେଣୀ ରହିଲା ସଂସ୍କୃତି ଓ ଉତ୍ପାଦନଠାରୁ ବହୁ ଦୂରରେ । ଅବିଭକ୍ତ ସମାଜର ଶ୍ରେଣୀ ଥିଲା ହିତକାରୀ । କ୍ରମେ ଏହା ହେଲା ବ୍ୟାଧିଗ୍ରସ୍ତ । ଶାସକ ଶ୍ରେଣୀ କର୍ମରୁ ଅଲଗା ରହୁଥିଲେ । ବାରମ୍ବାର କର୍ମର ସଂସ୍ପର୍ଶରେ ଅସି ନିଜକୁ ଉଦ୍ଜୀବିତ କରୁଥିଲେ । ତଦାରଖକାରୀ ଓ ନେତାମାନେ ଉପଭୋକ୍ତା ଓ ପରାଙ୍ଗ ପୁଷ୍ଟ ମଲାଙ୍ଗ ବନିଗଲେ । ସେତିକିବେଳେ ଚିନ୍ତା ବସ୍ତୁନିଷ୍ଠ ବା ଭୌତିକ ବାସ୍ତବତାଠାରୁ ଆପଣାକୁ ବିଚ୍ଛିନ୍ନ କରିନେଲା ଏବଂ ଶେଷରେ ବନ୍ଧ୍ୟା ବାହ୍ୟରୂପ-ସର୍ବସ୍ୱ ଓ ଶାସ୍ତ୍ରବାଗୀଶତାରେ ଆବଦ୍ଧ ହୋଇଗଲା । ଶ୍ରମୋଦ୍ୟମରେ ଭାଗୁଆଳି ଓ ସହଗଣଗୋଷ୍ଠୀ ବ୍ୟକ୍ତିମାନେ କ୍ରୀତଦାସରେ ପରିଣତ ହୋଇଯିବାରୁ ଶ୍ରମ ପୂରାପୂରି ଚିନ୍ତା ରାଜ୍ୟରୁ ଅଲଗା ହୋଇଗଲା । ତେଣୁ ଶ୍ରମ ହେଲା ଅନ୍ଧ-ଯାନ୍ତ୍ରିକତା । ସାରା ସମାଜ ଜୀବନ ଉପରେ ଏହି ବ୍ୟାଧି ପ୍ରତିଫଳିତ ହୋଇଗଲା । ଏହା ଫଳରେ ଆରମ୍ଭ ହେଲା ସଂସ୍କୃତିର ଅବକ୍ଷୟ । ବିଜ୍ଞାନ ଓ ଶିଳ୍ପକଳା ହେଲା ଅବସାଦଗ୍ରସ୍ତ । ଆଙ୍ଗିକ ସର୍ବସ୍ୱତା ଓ ଅର୍ଜ୍ଜୁନି କ୍ଳୈବ ହତାଶା ପ୍ରାଧାନ୍ୟ ଲାଭକଲା ଓ କର୍ମ କୁଶଳତାହୀନ ଅରାଜକତାହୀନ ରାଜତ୍ୱ ଆରମ୍ବ ହୋଇଗଲା । ଏହାରି ଫଳରେ ମିଶର, ଚୀନ, ଭାରତ ଓ ରୋମାନ୍ ସାମ୍ରାଜ୍ୟରେ ଇତିହାସ ଅପସ୍ମାର ମୃତ୍ୟୁର ପ୍ରମାଣ ବହନ କଲେ । ଶ୍ରେଣୀ ପାର୍ଥ୍ୟକ୍ୟହୀନ ଗଣ ଉପଜାତି ସମାଜ ଭିତରେ ଶ୍ରେଣୀ ବିଭେଦରୁ ଚିନ୍ତା-ଚାଳିତ ତଦାରଖକାରୀ ଓ ପାଇଟିଆଳ ଶ୍ରମଜୀବୀ ଶ୍ରେଣୀର ଦ୍ୱୈତ ବିଭାଜନ, ଧର୍ମ ଓ ଶିଳ୍ପକଳା ଆଉ ସାରା ଉପଜାତିର ସାମୁହିକ ଉତ୍ପାଦନ ସାମଗ୍ରୀ ହୋଇ ରହିଲାନାହିଁ । ଏହା ହେଲା ଶାସକ ଶ୍ରେଣୀର ଉତ୍ପାଦନ ସାମଗ୍ରୀ । ତେଣୁ ଶାସକ ଶ୍ରେଣୀ ଏକ ଧର୍ମ ଓ ଏକ ଶିଳ୍ପକଳାକୁ ସମାଜ ଉପରେ ଲଦି ଦେବାକୁ ଆରମ୍ଭ କଲା । ଯେତେବେଳେ ଯେଉଁ ଶାସକ ଶ୍ରେଣୀ ଆସିଲେ ସେତେବେଳେ ତାଙ୍କୁ ସୁହାଇଲାଭଳି ଧର୍ମ ହେଲା ରାଷ୍ଟ୍ର ଧର୍ମ ଏବଂ ସାହିତ୍ୟ ଓ ଶିଳ୍ପକଳା ମଧ୍ୟ ଶାସକ ଶ୍ରେଣୀର ରୁଚି ଓ ଚାହିଦାକୁ ନେଇ ହେଲା ରଚିତ । ଶାସକ ଶ୍ରେଣୀକୁ ସ୍ତୁତି ସ୍ତବ କଲେ ପୁରୋହିତ ଶ୍ରେଣୀ । ଧର୍ମ ହେଲା ଏହି ପୁରୋହିତ ଶ୍ରେଣୀର ନୂତନ ଆବିଷ୍କାର ଅର୍ଥାତ ଅତୀତର ସରଳ ଆଦିମ ଧର୍ମ ପୌରହିତ୍ୟ ଧର୍ମର ଜଟିଳତା ମଧ୍ୟରେ ହେଲା ପରିପ୍ରକାଶ । ଶିଳ୍ପକଳା ଓ ସାହିତ୍ୟ ମଧ୍ୟ ଏହି ଧର୍ମକୁ ଗ୍ରହଣ କରିନେଲା । ଫଳରେ ଏତାଦୃଶ ଧର୍ମ ଏବଂ ସାହିତ୍ୟ ଆଉ ସାଧାରଣ ଗଣସମାଜକୁ ଆକୃଷ୍ଟ କଲା ନାହିଁ । ଧର୍ମରେ ଯେପରି ଉଚ୍ଚ ଶ୍ରେଣୀର ନୈତିକତା ଅରୋପିତ ହେଲା ସାହିତ୍ୟ ମଧ୍ୟ ସେହିପରି ଉଚ୍ଚଶ୍ରେଣୀର ବିଳାସବୋଧରେ ହେଲା ରୂପାନ୍ତରିତ । ତେଣୁ ସାହିତ୍ୟ ଧର୍ମରୁ ଏବଂ ଧର୍ମ ସାହିତ୍ୟରୁ ଅଲଗା ହୋଇଗଲା । ଯେଉଁଠି ସାହିତ୍ୟ ନାମରେ ଧର୍ମର ଗୁଢ ରହସ୍ୟ ଓ ତାତ୍ତ୍ୱିକ ବିଶ୍ଳେଷଣ କରାଗଲା ତାହା ଆଉ ସାହିତ୍ୟ ହୋଇ ରହିଲାନାହିଁ । ତହା ହୋଇଗଲା ଧର୍ମଶାସ୍ତ୍ର । ଶାସ୍ତ୍ରଗତ ତତ୍ତ୍ୱ ମଧ୍ୟରେ ଯେଉଁଠି କାହାଣୀ-କଳ୍ପନା ରହିଲା ସେଠି ସାହିତ୍ୟିକ ମୂଲ୍ୟ ଫୁଟିଉଠିଲା । ଧର୍ମ କ୍ରମେ ସାଧାରଣ ମଣିଷ ମଧ୍ୟରୁ ଦୂରେଇ ଆସି ସମାଜର ଉଚ୍ଚବର୍ଗ ହାତରେ ଜଟିଳ ହୋଇ ଉଠିଲା ଏବଂ ଧର୍ମର ଚାରିକାନ୍ଥର ଝରକା ଯେପରି ବନ୍ଦ ହୋଇଗଲା । ଏହାଦ୍ୱାରା ଧର୍ମର ଉଦାର ଦୃଷ୍ଟିକୋଣ ଲୋପପାଇ ସେଥିରେ ବହୁ ଉପଧର୍ମର ସୃଷ୍ଟି ହଲୋ ଏବଂ ସାଂପ୍ରଦାୟିକ ଧର୍ମର ହେଲା ଉତ୍ତରଣ । ଧର୍ମର ମୂଳ ସୂତ୍ର ଲୋପପାଇ ବିଭିନ୍ନ ଧର୍ମ ଭିତରେ ଦେଖାଦେଲା ସାଂପ୍ରଦାୟିକ ସଂଘର୍ଷ ।</p><p>ଗଣ ଉପଜାତି ତାହାର ଗୋଷ୍ଠୀର ଲୋକମାନଙ୍କୁ ଶ୍ରମ କରିବାକୁ ନିର୍ଦ୍ଦେଶ ଦିଏ ନାହିଁ । ସମସ୍ତ ଗୋଷ୍ଠୀର ସାମୁହିକ କର୍ମପ୍ରବାହ ଥିଲା ସେମାନଙ୍କର ସ୍ୱାଭାବିକ ଶ୍ରମ-କ୍ରିୟା । ଶ୍ରେଣୀ ବିଭକ୍ତ ସମାଜରେ ଶ୍ରମରହିଁ ବିଭାଗୀକରଣ ହୋଇଥାଏ । କୃଷି ଓ ଗ୍ରାମ୍ୟ ସଭ୍ୟତାର ବିକାଶ ଶାସକ ଶ୍ରେଣୀକୁ ଜନ୍ମ ଦିଏ । ଏହି ଶାସକ ଶ୍ରେଣୀର ବିପରୀତରେ ଆସେ ଦାସ ଶ୍ରେଣୀ । ପ୍ରକୃତି ସହିତ ସଂଗ୍ରାମହିଁ ମଣିଷର ନିଜ ସହିତ ସଂଗ୍ରାମରେ ରୂପାନ୍ତରିତ ହୋଇଯାଏ । ଶାସକ ଶ୍ରେଣୀର ବିକାଶରୁ ପୁରାଣଗାଥା କ୍ରମେ ମହାକାବ୍ୟ ଓ ଗଳ୍ପରେ ରୂପାନ୍ତରିତ ହୋଇଗଲା ଏବଂ କର୍ମକାଣ୍ଡ ଓ ଅନୁଷ୍ଠାନ ପଦ୍ଧତିର ବିକାଶ ହେତୁ ନାଟକର ହେଲା ନବଜନ୍ମ । କବିତାରେ ନ୍ୟାୟ-ଅନ୍ୟାୟ, ପାପ-ପୂଣ୍ୟ, ଭଲ-ମନ୍ଦ, ଧର୍ମ-ଅଧର୍ମ ବିଚାର ସମାଜର ଏତାଦୃଶ ବିଭାଗୀକରଣ ହେତୁ ପ୍ରକାଶ ପାଇଲା । ସମାଜରେ କଳ୍ପନା ଓ ବାସ୍ତବ ମଧ୍ୟରେ ଦ୍ୱନ୍ଦ୍ୱ ଅନବରତ ଲାଗି ରହିଛି । ତେଣୁ କଳାର ଜନ୍ମ ସଂଘର୍ଷରୁ । ଏହି ଦ୍ୱନ୍ଦ୍ୱ ଭାବପ୍ରବଣ ନୁହେଁ; କାରଣ ଏହା ଏକ ସାମାଜିକ ସମସ୍ୟା । ଉପଜାତିର ସ୍ୱଧର୍ମ ଥିଲା ସ୍ୱତନ୍ତ୍ର । ସେମାନଙ୍କର କୁଳାଚାର ଓ ପରଂପରା ଚାପରେ ସ୍ୱଧର୍ମ ନିୟନ୍ତ୍ରିତ ହେଉଥିଲା । ଯେକୌଣସି ସମାସ୍ୟା ବା କରଣୀୟ କାର୍ଯ୍ୟ ସାରା ଉପଜାତିର ସ୍ୱାର୍ଥ ଦୃଷ୍ଟିରୁ ସାଧିତ ହେଉଥିଲା; କାରଣ ଉପଜାତି ଥିଲା ଏକ ଓ ଅବିଭାଜିତ । ଯେତେବେଳେ ବିଭାଜିତ ହୋଇଗଲା, ସେତେବେଳେ ଶାସକ ଶ୍ରେଣୀ ଶାସିତ ସ୍ୱାର୍ଥକୁ ନିର୍ଦ୍ଦେଶ ଦେବାକୁ ଲାଗିଲା । ତେଣୁ ସଂପର୍କ ହୋଇଗଲା ବାଧ୍ୟ ବାଧକତାମୂଳକ ହୁକୁମ । ସେହି ସୂତ୍ରରେ ଧର୍ମ ହୋଇଗଲା ଧର୍ମାନ୍ଧତା । ଶ୍ରେଣୀ-ସମାଜ ଦାନା ବାନ୍ଧିବା ସଂଗେ ସଂଗେ, ଧର୍ମ ଯାହା ଥିଲା ସମାଜ ପ୍ରତି ଏକ ଗୋଳ-ମାଳିଆ ଅସ୍ତବ୍ୟସ୍ତ ଅବଲୋକନ, ତାହା ଏକ ନୂତନ ଓ ବହୁ ଆୟାସ ଦୋରସ୍ତ ମାୟା ଛଳନାର ଦୁନିଆ ତିଆରି କଲା । କିନ୍ତୁ ଏହି ଦୁନିଆ ହେଲା, ପାର୍ଥିବ ଦୁନିଆ ପରି ଏକ ଶ୍ରେଣୀ ବିଭକ୍ତ ନକ୍ସା । ଏକ ସମ୍ରାଟ ଶାସିତ ସମାଜରେ ଏକ ଉତ୍ତୁଙ୍ଗ ପରମେଶ୍ୱର ବା ଖୋଦା, କୌଣସି ସ୍ୱୈରତାନ୍ତ୍ରିକ ରଷ୍ଟ୍ରରେ ଏକ ଦେବତାର ପରିବାର, ମିଶର ପରି ରାଷ୍ଟ୍ରରେ ‘ପଞ୍ଚଦେବ’, ଏହା ତିଅରି ହେଲା ବହୁବିଧ ବିକାଶଲାଭ କରିଥିବା ଶ୍ରେଣୀ ଏକକଗୁଡ଼ିକ ଭିତରୁ ଯେଉଁମାନେ ସେତେବେଳକୁ ଦେବାଦେବୀମାନଙ୍କୁ ଗ୍ରହଣକରି ସାରିଥିଲେ ସେମାନଙ୍କର କଳ୍ପନାନୁସାରେ । ମର୍ତ୍ତ୍ୟରେ ଶାସକ ଶ୍ରେଣୀର କ୍ଷମତାର ପାହାଚ ଅନୁକ୍ରମରେ ସ୍ୱର୍ଗରେ ମଧ୍ୟ ସାମନ୍ତ, କବି, ପୁରୋହିତ, କ୍ୟାପ୍ଟାନ୍, ସେନାପତି ଇତ୍ୟାଦି ତିଆରି ହୋଇଗଲେ ।</p><p>ଇତ୍ୟବସରରେ ଉତ୍ପାଦିତ ସାମଗ୍ରୀର ଅସମ ବଣ୍ଟନ ଓ ପରସ୍ପର ସ୍ୱାର୍ଥ ବିରୋଧୀ ଶ୍ରେଣୀ ସମାଜକୁ ଯୁଦ୍ଧ୍ୟମାନ ଶ୍ରେଣୀରେ ବିଭକ୍ତ କରିଦେଲା । ବିଦ୍ରୋହ, ବରୋଧର ସ୍ରୋତ ପ୍ରବାହିତ ହେଲା । ଉତ୍ପାଦନର ହତିଆର (ସାଧନ) ଉପରେ ଅସପତ୍ନ ଅଧିକାର ଯାହା ସମାଜ ଲଲାଟରେ ଲେଖାଗଲା ତାହା ଉପଜାତିର ସାମୁହିକ ଆବଶ୍ୟକତାର ଅନ୍ତରାୟ ଥିଲା; ତେଣୁ ଥିଲା ପୂରାପୂରି ସ୍ୱୈରାଚାରୀ ବିଧାନ । ଫଳରେ ତାହା ଚରମ ପରିସ୍ଥିତରେ ହଂସା ଉପରେ ପ୍ରତିଷ୍ଠିତ ଥିଲା । ଏହା ଘଟଣା ପ୍ରବାହର କ୍ରମ ପରିଣାମ ନଥିଲା; ଥିଲା ମନୁଷ୍ୟର ଜୋରଜବରଦସ୍ତିର ପରିଣାମ । ଠିକ୍ ସେହି ଅନୁକ୍ରମରେ ଶ୍ରେଣୀ ଧର୍ମ, ସମାଜର ସାମୂହିକ ଅବଶ୍ୟକତାର ପୋଷାକ ନହୋଇ ସମତୁଲ ଭାବରେ ସ୍ୱୈରାଚାରୀ ଜୁଲୁମବାଦ ହୋଇଗଲା । ଏହା ହେଲା ଉତ୍କଟ ଧର୍ମାନ୍ଧତା । ଏପ୍ରକାର ଧର୍ମାନ୍ଧତା ବିରୁଦ୍ଧରେ ସ୍ୱରୋତ୍ତଳନ ହେଲା ରାଷ୍ଟ୍ର ବିରୋଧରେ ସ୍ୱରୋତ୍ତଳନ ବା ବିଦ୍ରୋହ । ଏହାକୁ କୁହାଗଲା ଧର୍ମଦ୍ରୋହିତା ଅପରାଧ ।</p><p>କେବଳ ଭାରତ ବର୍ଷରେ ଯେ ‘ମହତୀ ଦେବତା ହ୍ୟେଷା’ନର ରୂପେଣ ତିଷ୍ଟତି ଭାବରେ ରାଜାକୁ ଦେବତା କରାଯାଇଥିଲା ତାହା ନୁହେଁ ପୃଥିବୀର ବହୁଦଶେରେ ଏଭଳି ‘ମହତି ଦେବତା ରାଜା’ର ଅଧିଷ୍ଠାନକୁ ଏହି ଧର୍ମହିଁ ଅଭିଷିକ୍ତ କରିଥିଲା । ଶାସକ ଶ୍ରଣୀ ସମସ୍ତ ସାମାଜିକ ଶ୍ରମର ହର୍ତ୍ତାକର୍ତ୍ତା ହେବା ଭଳି ମନେ ହେଲା । ଏକ ଉନ୍ନତ କୃଷିଭିତ୍ତିକ ସଭ୍ୟତାର ପିରାମିଡ଼ ଶୀର୍ଷରେ ଥିଲେ ମହତି ଦେବତା-ରାଜା । ସେହି ସମସ୍ତ ସାମାଜିକ କ୍ଷମତା ଅଧିକାର କଲା । ଏହା ତଳକୁ ଭୂମିଦାସ ଯେପରି କ୍ଷୁଦ୍ର ନଗଣ୍ୟ କୀଟ ସଦୃଶ । ଅଥଚ ଆପଣାର ସହକର୍ମଜୀବୀମାନଙ୍କ ମେଳରେ ତାର ହାତରେ ପ୍ରଚଣ୍ଡ ଶକ୍ତି । କିନ୍ତୁ ଏହି କ୍ଷମତାକୁ ଦାସ କିମ୍ବା ରୟତ ଆପଣାର ବୋଲି ମନେ କରେ ନାହିଁ । ଦେବତା-ରାଜାକୁ ସେ ପ୍ରଭୁ ଆସନରେ ଅଭିଷିକ୍ତ କରେ ଓ ସମସ୍ତ ଶାସକ ଶ୍ରେଣୀକୁ ପବିତ୍ର ବୋଲି ମନେକରେ । ଏହି ପ୍ରକାର ଆତ୍ମନିର୍ବାସନ ହେଉଛି ସଂପତ୍ତିର ନିର୍ବାସନର ପ୍ରତିଫଳନ । କ୍ରୀତଦାସ ଅଥବା ଭୂମିଦାସର ଏତାଦୃଶ ପ୍ରଭୁ ପରାୟଣତା କେବଳ ତାର ଗୋଲାମିତ୍ୱର ନିଦର୍ଶନ ନୁହେଁ; ଏହା ହେଉଛି ଏପରି ଏକ ସମାଜର ସଂକେତ ଯେଉଁ ସମାଜର ବିକାଶ ଭିତରେ ଗୋଲାମ ଭୂମିଦାସ ପ୍ରଥା ରହିଛି ଓ ତାହା ଏକ ମହାବଳଶାଳୀ ସାମାଜିକ ଶକ୍ତି ସୃଷ୍ଟି କରିଛି । ଏହି ଶକ୍ତି, ଦାସର ଅପର ମେରୁରେ ସୃଷ୍ଟି କରିଛି ସ୍ୱର୍ଗୀୟ ମାହାତ୍ମ୍ୟରେ ଦେବତା-ରାଜାମାନଙ୍କୁ । ମିଶର, ଚୀନ୍, ଜାପାନ, ସୁମେରୀୟ, ବ୍ୟାବିଲୋନୀୟ ଓ ଅକ୍କାଡ଼ୀୟ ନଗର ରାଷ୍ଟ୍ରର ଅଧିପତିମାନଙ୍କୁ । ରୋମ୍ ଭଳି ଏକ ବହୁ ଧର୍ମ ବିଶ୍ୱାସୀ ସାମ୍ରାଜ୍ୟରେ ଅନ୍ୟସବୁ ଧର୍ମ, ରାଷ୍ଟ୍ରର ଧର୍ମ ଅର୍ଥାତ୍ ‘ସମ୍ରାଟଉପାସନା’ ତଳେ ଅଧିଷ୍ଠିତକରି ରଖେ । ଏହି ସ୍ଥାନୀୟ ଧର୍ମ ବିଶ୍ୱାସୀମାନେ ସ୍ଥାନୀୟ ଶୋଷଣକୁ ବଜାୟ ରଖି ସାମ୍ରାଜ୍ୟ ଶୋଷଣର କ୍ରିୟାକୁ ରସଦ ଯୋଗାନ୍ତି । ତେଣୁ ସମ୍ରାଟ-ଦେବାଧିଦେବଙ୍କ ବିରୋଧରେ ବଦ୍ରୋହହିଁ ସାମ୍ରାଜ୍ୟବାଦ ଶୋଷଣ ବିରୋଧରେ ବିଦ୍ରୋହ ଭାବରେ ରୋମାନ୍ ଆଇନ୍ ଅନୁସାରେ ଧର୍ତ୍ତବ୍ୟ ଅପରାଧ ହୁଏ । ଧର୍ମର ଏହି ପରିସ୍ଥିତି ଓ ଘଟଣାକୁ ଅନୁଧ୍ୟାନ କରି ମାର୍କର୍ସ୍ ୧୮୪୪ରେ ବୟାନ କରିଥିଲେ-“ମନୁଷ୍ୟ ଧର୍ମର ବିଧାତା । ଧର୍ମ ମନୁଷ୍ୟର ବିଧାତା ନୁହେଁ । ତେବେ ମନୁଷ୍ୟତ ସଂସାର ବାହାର ଏକ ନିର୍ଗୁଣ ସତ୍ତା ନୁହେଁ । ମନୁଷ୍ୟ ହେଉଛି ସଂସାରର ମନୁଷ୍ୟ । ରାଷ୍ଟ୍ର ଓ ସମାଜର ଗଣ୍ଡି ଭିତରେ ଆତଯାତ ହେଉଥିବା ମଣିଷ । ଏହି ରାଷ୍ଟ୍ର, ଏହି ସମାଜହିଁ ଧର୍ମର ବିରାଟତା । ଏକ ଓଲଟ ବିଶ୍ୱଚେତନା ହେଉଛି ଧର୍ମ । କାରଣ ଏହି ରାଷ୍ଟ୍ର ଓ ଏହି ସମାଜ ଏକ ଓଲଟ ବିଶ୍ୱ । ସେହି ବିଶ୍ୱର ସାର୍ବଜନୀନ ତତ୍ତ୍ୱ ହେଲା ଧର୍ମ । ସେହି ବିଶ୍ୱର ଏନ୍-ସାଇକ୍ଲୋପେଡ଼ୀୟ ବିଶ୍ୱ ଆଭିଧାନିକ ଗ୍ରନ୍ଥ ସମାହାର । ଏହି ଓଲଟ ବିଶ୍ୱର ଯୁକ୍ତିସିଦ୍ଧ ସଂହତିର ଜନପ୍ରିୟ ରୂପ । ଏହା ସାରସ୍ୱତ ସମ୍ମାନର କେନ୍ଦ୍ରବିନ୍ଦୁ । ଏହାର ପ୍ରେରଣା, ଏହାର ନୈତିକ ନିର୍ଦ୍ଦଶନାମାର ମଂଜୁରୀ, ଏହାର ଗମ୍ଭୀର ପରିଣତି-ସମାପନ, ହୃଦବୋଧ ଓ ନ୍ୟାୟମନ୍ୟତାର ସାର୍ବଜନୀନ ଭିତ୍ତିଭୂମି । ଏହା ମଣିଷର ଏକ ଛଳନାମୟ ଅବବୋଧ । କାରଣ ମନୁଷ୍ୟର ପ୍ରକୃତ ଅବବୋଧ ନଥାଏ । ଧାର୍ମିକ ଦୁର୍ଭୋଗ ହେଉଛି ଏକାଧାରାରେ ପ୍ରକୃତ ଦୁର୍ଭୋଗର ବହିଃ ପ୍ରକାଶ ଓ ପ୍ରକୃତ ଦୁର୍ଭୋଗ ବିରୋଧରେ ପ୍ରତିବାଦ ।</p><p>ଧର୍ମ ହେଉଛି ନିପୀଡ଼ିତ ପ୍ରାଣର ଦୀର୍ଘଶ୍ୱାସ, ଏକ ହୃଦୟହୀନ ସଂସାରର ହୃଦୟ ଠିକ୍ ସେହିଭାବରେ ଏକ ଫମ୍ପା ଗଣ୍ଡି ପରିସ୍ଥିତିର ଶସ । ଏହା ହେଉଛି ଜନଗଣଙ୍କର ଅଫିମ । ଜନଗଣଙ୍କୁ ମାୟାମୟ ସୁଖରୁ ଅସଲ ବାସ୍ତବ ସୁଖକୁ ନେବାକୁ ହେଲେ ଧର୍ମକୁ ବାତିଲ କରିବା ଏକାନ୍ତ ଜରୁରୀ । ଅପଣାର ଅବସ୍ଥା ବିଷୟରେ ଥିବା ଧାର୍ମିକ ମାୟାଜାଲକୁ ଛିନ୍ନ କରିବାର ଦାବୀ ହେଉଛି ସେହି ଅବସ୍ଥାକୁ ତେଜ୍ୟା କରିବା ଯେଉଁ ଅବସ୍ଥା ଆପଣାର ଅସ୍ତିତ୍ୱପାଇଁ ମାୟାର ଆଶ୍ରୟ ଲୋଡ଼େ । ତେଣୁ ଧର୍ମର ସମାଲୋଚନା ହେଉଛି ଦୁଃଖର ସମାଲୋଚନାର ଅଙ୍କୁର; ଯେଉଁ ଦୁଃଖର ଉପତ୍ୟକାର ପ୍ରଭା ହେଉଛି ଧର୍ମ ।” (ମାର୍କସ-ଏଙ୍ଗେଲସ୍ : ଧର୍ମ ବିଷୟରେ)</p><p>ଏ ସମସ୍ତ ଆଲୋଚନାରୁ ଜଣାଯାଏ ଯେ ସାହିତ୍ୟ ଓ ଶିଳ୍ପକଳା ଚେତନାର ଅନ୍ୟାନ୍ୟ ରୂପ ସହିତ ଅବିଚ୍ଛେଦ୍ୟ ଅନ୍ତଃ ଆଶ୍ରୟ ଦ୍ୱାରାହିଁ ବିକଶିତ ହୁଏ । ଇଂରେଜୀ କବି କୀଟସ୍ ତେଣୁ କହନ୍ତି ଯେ କବି ସର୍ବତ୍ରଗାମୀ । ଯେଉଁ ବିଷୟ ଶୁଚିବାୟୁଗସ୍ତ ଦାର୍ଶନିକକୁ ବିରକ୍ତ କରେ କବି ସେଥିରେ ମଧ୍ୟ ଅନୁଗାମୀ ହୁଏ । ପ୍ରକୃତି ଭିତରକୁ ପ୍ରବେଶ କରିବାପାଇଁ ସାହିତ୍ୟ ଓ ଶିଳ୍ପକଳା, ଦ୍ୱାର ସ୍ୱରୂପ । ମନୁଷ୍ୟ ଏହି ଦ୍ୱାର ମଧ୍ୟଦେଇ ପ୍ରକୃତି ଭିତରେ ପ୍ରବେଶ କରେ, ସେଠାରେ ଆପଣାର ସ୍ଥିତି ସ୍ଥିର କରେ ଓ ପ୍ରକୃତିକୁ ଆପଣାର ଜନନୀ ବୋଲି ସଂବୋଧନ କରେ । ତେଣୁ ପ୍ରକୃତି ଓ ଜୀବନ ସହିତ ସଂପର୍କିତ ଯାବତୀୟ ଚେତନାର ରୂପ ସହିତ ସାହିତ୍ୟର ସଂପର୍କ ଅବଧାରିତ । ଏହି ସଂପର୍କକୁ ଛିନ୍ନ କରିବା ଅର୍ଥ ସାହିତ୍ୟ ଓ ଶିଳ୍ପକଳାକୁ ତାହାର ସଂଜୀବନୀ ରକ୍ତକଣିକାରୁ ବିଚ୍ୟୁତ କରିବା । ସାହିତ୍ୟକୁ ଆପଣାର ଅବଲୋକନକାରୀ ତାତ୍ପର୍ଯ୍ୟରୁ ଛିଣ୍ଡାଇ ଆଣିଲେ ତହାର ଆଉ କିଛି ଅବଶିଷ୍ଟ ରହେନାହିଁ । କାରଣ ଏହି ତାତ୍ପର୍ଯ୍ୟହିଁ ତାହାର ମତାଦର୍ଶଗତ ପ୍ରକୃତି । ଏହାର ନୈତିକ ସମସ୍ୟବଳୀ, ବିଶ୍ୱପ୍ରତି ଦାର୍ଶନିକ ଆଭିମୁଖ୍ୟର ଖୋଳପା । ଏହି ଖୋଳପା ଶେଷରେ ଆବର୍ଜନାରେହିଁ ପରିଣତ ହୁଏ ।</p><p>ସାହିତ୍ୟ ଓ ଅନ୍ୟାନ୍ୟ ସବୁ ସାମାଜିକ ଚେତନାର ପରସ୍ପର ସମ୍ପର୍କ ସହେଯାଗ-ନିର୍ଭରଶୀଳତାକୁ ନିଶ୍ଚିତ ସ୍ୱୀକୃତି ଦେବାର ଅର୍ଥ ନୁହେଁ ଯେ ସାହିତ୍ୟ ଓ ଶିଳ୍ପକଳାର କୌଣସି ସ୍ୱାତନ୍ତ୍ର ବିଶେଷତ୍ୱ ବା ସ୍ୱୟଂ ନିର୍ଭରତ୍ୱ ନାହିଁ । ସାହିତ୍ୟ ବା ସେହି ପର୍ଯ୍ୟୟର ଶିଳ୍ପକଳାକୁ କୌଣସି ବୈଜ୍ଞାନିକ ଉପାଦାନର ଜନପ୍ରିୟକରଣ ବା ପ୍ରତ୍ୟକ୍ଷ ପ୍ରଦର୍ଶନର ମାଧ୍ୟମ କରାଯାଇ ନପାରେ କିମ୍ବା ସାହିତ୍ୟ କୌଣସି ରାଜନୀତିକ ବା ଧର୍ମନୈତିକ ଧାରଣାର ନିରାକାର ଗୁଣାତ୍ମକ ଘୋଷଣା ହୋଇନପାରେ । ସାହିତ୍ୟ ଏକ ସ୍ୱୟଂ ସଂପୂର୍ଣ୍ଣ ଓ ନିର୍ଦ୍ଦିଷ୍ଟ ଭାବରେ ରଚିତ ମାନବିକ ସୃଜନକ୍ରିୟା ଯାହା ଜୀବନକୁ କଳାତ୍ମକ ରୂପରେ ପ୍ରତିଫଳନ କରେ । ସାହିତ୍ୟ ଅନ୍ୟ କୌଣସି ସାମାଜିକ ଚେତନାର ବାହକ ରୂପେ ବା ଘୋଷଣାନାମାରୂପେ ବ୍ୟବହୃତ ହେଲେ ତାହା କଳାତ୍ମକ ଗୁଣର ମାନକ ହୁଏ ।</p><p>ଅତଏବ ସାହିତ୍ୟ ସର୍ବଗ୍ରାସୀ । ଜୀବନ ଓ ପ୍ରକୃତିର ସକଳ ଭାବ ବିଭବ ସାହିତ୍ୟରେ ରୂପାୟିତ ହୁଏ । ଅତୀତ, ବର୍ତ୍ତମାନ ଓ ଭବିଷ୍ୟତର ସମସ୍ତ ବିଷୟବସ୍ତୁ ଓ ସାମାଜିକ ଚେତନା ସାହିତ୍ୟର ଅଙ୍ଗୀଭୂତ ହୋଇପାରେ । ଏହି କାରଣରୁ ସାହିତ୍ୟରେ ପ୍ରକାଶ ପାଇଛି ଧର୍ମର ପଦଧ୍ୱନି । ବୌଦ୍ଧ, ଖ୍ରୀଷ୍ଟିୟାନ, ଓ ଇସ୍ଲାମ –ଏହି ବିଶିଷ୍ଟ ପୟଗମ୍ବର ଧର୍ମତ୍ରୟୀ ମାନବ ସମାଜକୁ ପ୍ରଭାବିତ କରିଛି ଏବଂ ସାହିତ୍ୟରେ ଏମାନଙ୍କର ପଦଧ୍ୱନି ଶୁଣିବାକୁ ମିଳିଛି । ସେମାନଙ୍କ ଚିନ୍ତାଧାରା ମଧ୍ୟ ସାହିତ୍ୟର ହୋଇଛି ମଜ୍ଜାଗତ । ଏହି ଧର୍ମମାନଙ୍କର ବିଶିଷ୍ଟ ଆଚାର୍ଯ୍ୟମାନେ, ଏପରିକି ସେମାନଙ୍କର ପୟଗମ୍ବର, ନବି ଓ ମହାଭିକ୍ଷୁମାନେ ଆପଣାର ଉଦଘୋଷଣା ଓ ନିବେଦନ ଇତ୍ୟଦି ଦ୍ଵାରା ଜନସାଧାରଣଙ୍କ ମନ ଜୟ କରିବା ଅଭିପ୍ରାୟରେ ସାହିତ୍ୟ ଓ ଶିଳ୍ପକଳାକୁ ବିଭିନ୍ନ ରୂପରେ ବ୍ୟବହାର କରିଛନ୍ତି । ଉଲ୍ଲେଖେଯାଗ୍ୟ ଏହି ଯେ ବୁଦ୍ଧଦେବ, ଯୀଶୁ ଓ ମହମ୍ମଦ ପ୍ରଭୃତି ଧର୍ମ ପ୍ରବର୍ତ୍ତକଙ୍କ କେତେକ ପ୍ରବଚନ ଓ ବାଣୀ ଉନ୍ନତ ସାହିତ୍ୟକୃତି ଭାବରେ ମାନ୍ୟତା ଲାଭ କରିଛି । ଧର୍ମୋପଦେଶ ଯୋଗୁଁ ସେସବୁ ସାହିତ୍ୟର ମର୍ଯ୍ୟାଦା ଲାଭକରିବା ଅପେକ୍ଷା ବରଂ ଆପଣାର ଅନୁପ୍ରେରଣାରେ ଉଦାତ୍ତ ହୋଇଥିବାରୁ ସେସବୁ ବକ୍ତବ୍ୟ ବାସ୍ତବରେ ଉତ୍କୃଷ୍ଟ ଶିଳ୍ପକଳାର ସୀମା ସ୍ପର୍ଶ କରିପାରିଛି । କାରଣ ଏସବୁ କଥାବସ୍ତୁର ଦାର୍ଶନିକତା, ଗୁରୁତ୍ୱ ଓ ତୁଙ୍ଗିମା କଳାର ସ୍ପର୍ଶରେ ପ୍ରଚାରଧର୍ମିତା ଦୋଷରୁ ମୁକ୍ତ ହୋଇଛି ଏବଂ ଏକ ଗୁଣାତ୍ମକ ରୂପାନ୍ତରର ଅଭିନବତ୍ୱ ଗ୍ରହଣ କରିଛି । ଯେଉଁଠି ଧର୍ମ, ରାଜନୀତି, ବିଜ୍ଞାନ ଚେତନ ଭାବରେ ସାହିତ୍ୟରେ ମାଧ୍ୟମ ହୋଇଯାଇଛି ସେଇଠି ତାହାର ନିବେଦନର ତୀକ୍ଷ୍ଣତା ନଷ୍ଟ ହୋଇଯାଇଛି । ଅଥଚ ଯେଉଁଠି ସଜ୍ଞାନରେ ଅନାତ୍ମ ଚେତନରେ କଥାବସ୍ତୁ ଭାବାବେଗରେ ଜ୍ୱଳନ୍ତ ହୋଇଉଠିଛି ସେତେବେଳେ ତାହା ସଫଳତା ଲାଭ କରିପାରିଛି । ସେଥିପାଇଁ ଇଂରାଜୀରେ ପ୍ରବଚନ ଅଛି-‘Art lies in conceiting art’ ଅର୍ଥାତ କଳାର କୌଶଳ ଅନ୍ତରାଳରେହିଁ ରହିଥାଏ ପ୍ରକୃତ କଳାର ଅସ୍ତିତ୍ୱ । କଳା ବଂଚେ ସାମାଜିକ ଜଗତରେ । ସାମାଜିକ ସଂପର୍କର ପ୍ରକାଶହିଁ କଳା । ଧର୍ମ ସାମାଜିକ ସଂପର୍କର ପରିପ୍ରକାଶ । କଳା ତେଣୁ ଧର୍ମକୁ ଆପଣାର ଅଙ୍ଗୀଭୂତ କରିନିଏ ।</p><p>ଶ୍ରେଣୀ ବିଭକ୍ତ ସମାଜରେ ଯେତେବେଳେ ରାଷ୍ଟ୍ରଶକ୍ତି ଅର୍ଥାତ ଶାସକଶ୍ରେଣୀ ଆପଣାର ମୂଢବୁଦ୍ଧିରୁ ମନେକଲା ଯେ ତାହାର ପ୍ରଭାବ ହେବ ସନାତନ ସେତେବେଳେ ସେ ସନାତନ ଧର୍ମର ରକ୍ଷଣଶୀଳତାକୁ ପ୍ରତ୍ସୋହନ ଦେଲା ଓ ତାହାର ରକ୍ଷାପାଇଁ ଜାଗ୍ରତ ହେଲା । ସେତେବେଳେହିଁ ସମାଜରେ ଧର୍ମ ହେଲା ପ୍ରବଳ ପ୍ରତାପୀ । ଶାସକ ଗୋଷ୍ଠୀ ଆପଣାର ରକ୍ଷଣଶୀଳତାକୁ ଜାହିର କରିବା ଓ ପରିବର୍ତ୍ତନକୁ ରୋକିବାପାଇଁ ଧର୍ମ ଚିନ୍ତାକୁ ସାହିତ୍ୟର ବାହନ କରିନେଲା । ମଧ୍ୟଯୁଗର ଇଉରୋପରେ, ଇଂଲଣ୍ଡର ଗୀର୍ଜା ପ୍ରାଙ୍ଗଣରେ ମଷ୍ଟ୍ରି ଓ ମିରାକଲ୍ ନାଟକଠାରୁ ଆରମ୍ଭକରି ନାନା ରୂପକ ଓ କାହାଣୀ ଇତ୍ୟାଦିରେ ଧର୍ମ, ସାହିତ୍ୟ ଭିତରେ ପ୍ରବେଶ କରିବାକୁ ଉଦ୍ୟମ କରି ଆସିଛି । କିନ୍ତୁ ଉପରୋକ୍ତ ଉଦାହରଣରୁ ଦେଖିବାକୁ ମିଳିଛି ଯେ, ବ୍ୟକ୍ତିଗତ ସାହିତ୍ୱିକ ବା କବି ଧର୍ମର ପ୍ରଭାବରେ ନିମଜ୍ଜିତ ଓ ତଲ୍ଲୀନ ହୋଇ ଯାହା ଆପଣାର ସୃଜନୀ କ୍ରିୟାବଳରେ ସୃଷ୍ଟି ହୋଇଛି, ସେଠାରେ ଧାର୍ମିକ ପ୍ରଚାରପ୍ରବଣତାଠାରୁ କଳାତ୍ମକ ସୌନ୍ଦର୍ଯ୍ୟହିଁ ଅଧିକ ପ୍ରସ୍ଫୁଟିତ ହୋଇଅଛି । ତେଣୁ ସାହିତ୍ୟହିଁ ହୋଇଛି ଧର୍ମ ଜଗତରେ ବିଜୟୀ । ସାହିତ୍ୟ ଜଗତରେ ଧର୍ମର ପ୍ରତାପ ଓ ପ୍ରଭାବ ପଡିନାହିଁ । ଯେଉଁଠି ଧର୍ମ ଆପଣାର ପ୍ରତାପ ଓ ପ୍ରଭାବରେ ସାହିତ୍ୟକୁ ଅକ୍ତିଆର କରିବାକୁ ଉଦ୍ୟମ କରିଛି ସେଇଠି ତାହା ସାହିତ୍ୟ ହୋଇ ରହିନାହିଁ । ବରଂ ବାନର ଯେପରି ମନୁଷ୍ୟର ବିକଳ୍ପହୀନ ରୂପ ସେହିପରି ସାହିତ୍ୟରେ ପ୍ରକାଶ ପାଇଛି ବିକଳ୍ପହୀନ ରୂପ । ଅତଏବ ସାହିତ୍ୟ ଓ ଧର୍ମ ଉଭୟ ସାମାଜିକ ଚେତନାର ଧର୍ମ ହୋଇଯାଇଛନ୍ତି । ଏଗୁଡ଼ିକ ମନୁଷ୍ୟର ଆଧ୍ୟାତ୍ମିକ କ୍ରିୟା-କଳାପର ବ୍ୟବହାରିକ ପଦ୍ଧତି । ଏହି ଦୁଇଟି ସାମାଜିକ ଚେତନା, ସାହିତ୍ୟ ଓ ଧର୍ମ ମଧ୍ୟରେ କେତେକ ସାମଞ୍ଜସ୍ୟ ସୁସ୍ପଷ୍ଟ । ପ୍ରଥମତଃ ଉଭୟ ଶିଳ୍ପକଳା, ସାହିତ୍ୟ ଓ ଧର୍ମରେ ହୃଦୟାବେଗର ପ୍ରବଣତା ଅନ୍ତର୍ନିହିତ । ଦ୍ୱିତୀୟତଃ ଏହି ପ୍ରବଣତାର ସର୍ଜନାପାଇଁ କଳ୍ପନାହିଁ ମୁଖ୍ୟ ଭୁମିକା ଗ୍ରହଣ କରିଥାଏ । ତେବେ ହୃଦୟାବେଗର ପ୍ରବଣତା (emotionality) ଓ କଳ୍ପନାର ଚରିତ୍ର – ଏ ଉଭୟ କ୍ଷେତ୍ରରେ ପରସ୍ପରଠାରୁ ଭିନ୍ନ ଭାବବାଦୀ ସୌନ୍ଦର୍ଯ୍ୟତତ୍ତ୍ୱ ସାହିତ୍ୟ ଶିଳ୍ପ-କଳା ଓ ଧର୍ମ ଭିତରେ ଏକ ସଂବଧ ସୃଷ୍ଟି କରିବାକୁ ଚେଷ୍ଟା କରିଥାଏ । ଏହାର ଭିତ୍ତି କଳ୍ପନା, ଉଭୟ ଧର୍ମ ଓ ସାହିତ୍ୟରେ ଏକ ଗୁରୁତ୍ୱପୂର୍ଣ୍ଣ ଭୂମିକ ଗ୍ରହଣ କରିଛି । କିନ୍ତୁ ଧର୍ମ ଓ ସାହିତ୍ୟ ଶିଳ୍ପକଳାରେ ଏପରି ଗଣ୍ଠି ବନ୍ଧନର କୌଣସି ବୈଜ୍ଞାନିକ ଭିତ୍ତି ନାହିଁ । ବସ୍ତୁବାଦୀ, ଦାର୍ଶନିକ ଫିଉରବାକ୍, ଧର୍ମ ଓ ଶିଳ୍ପକଳା ମଧ୍ୟରେ ପାର୍ଥକ୍ୟ ନାମକ ପୁସ୍ତକରେ ଦର୍ଶାଇଛନ୍ତି ଯେ ଶିଳ୍ପକଳା ଓ ଧର୍ମ ଭିତରେ ମୌଳିକ ପାର୍ଥକ୍ୟ ହେଉଛି, ସାହିତ୍ୟ ତଥା ଶିଳ୍ପକଳା ତାହାର ସୃଷ୍ଟ କୃତୀକୁ ବାସ୍ତବ ବୋଲି ଅଭିହିତ କରିବାକୁ ଲୋଡ଼ନୋହିଁ । ଏଥିପାଇଁ ମଧ୍ୟ ଅବଶ୍ୟକତା ଅନୁଭବ କରେନାହିଁ । ଅର୍ଥାତ ସାହିତ୍ୟ ତଥା ଶିଳ୍ପକଳା ହେଉଛି ବାସ୍ତବ ଦୁନିଆର ରୂପାନ୍ତରିତ ଚିତ୍ର । ଧାର୍ମିକ କଲ୍ପନା ଅନ୍ୟପକ୍ଷରେ ଦାବୀକରେ ତାହାହିଁ ଏକାନ୍ତ ବାସ୍ତବ । ଧର୍ମିକ କଳ୍ପନା ପୃଥିବୀର ଏକ ବିକଳାଙ୍ଗ ପ୍ରତିଚ୍ଛବି ପ୍ରଦାନ କରିଥାଏ । କଲାତ୍ମକ କଲ୍ପନା ହେଉଛି ପୃଥିବୀର ଅବଲୋକନପାଇଁ ଏକ ଶକ୍ତିଶାଳୀ ମାଧ୍ୟମ । ଏହି ଦୃଷ୍ଟିରୁ ଧର୍ମ ଓ ସାହିତ୍ୟ ତଥା ଚିତ୍ରକଳା ହେଉଛନ୍ତି ପରସ୍ପର ଦ୍ୱନ୍ଦ୍ୱଶୀଳ । କେତେକ ନିର୍ଦ୍ଦିଷ୍ଟ ଅର୍ଥରେ ଏ ପ୍ରକାର ବିରୋଧ, ଧର୍ମ ଓ ବିଜ୍ଞାନ ମଧ୍ୟରେ ପାର୍ଥକ୍ୟ ଭଳି ।</p><p>ସାହିତ୍ୟ ଜୀବନର ସତ୍ୟକୁ ପ୍ରକଟନ କରେ । ଇଂରେଜ କବି ଆର୍ନୋଲ୍ଡଙ୍କ ଭାଷାରେ ‘Poetry is the criticism of life’ ବିଜ୍ଞାନ ଯେଉଁପରି ଘୋଷଣା କରେ ଯେ ମନୁଷ୍ୟ ବାସ୍ତବତାକୁ ଦଖଲ କରିପାରେ ଠିକ୍ ସେହିପରି ସାହିତ୍ୟ ମଧ୍ୟ କଲାତ୍ମକ ରୂପାନ୍ତରରେ ବାସ୍ତବତାକୁ ଆୟତ୍ତ କରିପାରେ । ତେଣୁ ଉଭୟ ସାହିତ୍ୟ ତଥା ଶିଳ୍ପକଳା ଓ ବିଜ୍ଞାନ ହେଉଛନ୍ତି ମନୁଷ୍ୟର ପ୍ରକୃତି ଜୀବନ ଉପରେ ବିଜୟର ଘୋଷଣା । ଅନ୍ୟ ପକ୍ଷରେ ଧର୍ମ ମାନବର ସବଳତାର ପରିଚାୟକ ନୁହେଁ । ଏହା ମନୁଷ୍ୟର ଦୁର୍ବଳତାର ପ୍ରକାଶ । ଏହା ଏପରି ଏକ ପରିସ୍ଥିତିର ସୂଚନା ଦିଏ ଯେଉଁଥିରୁ ମନେହେବ ପ୍ରକୃତି ଓ ସମାଜ ମନୁଷ୍ୟ ଉପରେ ହୁକୁମ ଜାରି କରନ୍ତି । ମନୁଷ୍ୟ ଅର୍ଥାତ ଜନସମାଜ ପ୍ରକୃତି ଉପରେ ପ୍ରଭାବ ପକାଇବାରେ ସମର୍ଥ ନୁହନ୍ତି । ବିଖ୍ୟାତ ଋଷୀୟ ପଣ୍ଡିତ ଏମ୍ ପ୍ରିସ୍ ଭିନ୍ ସାହିତ୍ୟ ତଥା ଶିଳ୍ପକଳା ଓ ବିଜ୍ଞାନର ପାର୍ଥକ୍ୟପାଇଁ ଏକ ଚମତ୍କାର ଚିତ୍ରକଳ୍ପ ଦେଇଛନ୍ତି । ତାଙ୍କ ଭାଷାରେ ‘କଳା ଓ ବିଜ୍ଞାନ ହେଉଛନ୍ତି ଦୁଇଟି ଦ୍ୱାର; ପ୍ରକୃତିର ଦୁନିଆରୁ ମନୁଷ୍ୟର ଦୁନିଆକୁ ଦୁଇ ଗମନ ପଥ । ବିଜ୍ଞାନର ଦ୍ୱାର ମଧ୍ୟଦେଇ ପ୍ରକୃତି ମନୁଷ୍ୟର ଦୁନିଆରେ ପ୍ରବେଶ କରେ କଳାର ଦ୍ୱାର ମଧ୍ୟ ଦେଇ ମନୁଷ୍ୟ ପ୍ରକୃତି ଭିତରେ ପ୍ରବେଶ କରେ ଏବଂ ପ୍ରକୃତିକୁ ଜନନୀ ବୋଲି ସମ୍ବୋଧନ କରେ ।’ (ନେଝଝା ବୁଡ଼କି(୧୯୬୦)-ପୃ. ୩୧୦-ଗ୍ରିସଭିନ୍ ) । ସାହିତ୍ୟ ତଥା ଶିଳ୍ପକଳା ଓ ବିଜ୍ଞାନ ଭିତରେ ପରସ୍ପର ସଂବଧ ହେଉଛି ଯେ ଉଭୟ ଆପଣା-ଆପଣା ବାଟରେ ବାସ୍ତବ ତଥା ବ୍ୟକ୍ତି-ନିରପେକ୍ଷ ସତ୍ୟକୁହିଁ ପ୍ରତିଫଳିତ କରନ୍ତି ଓ ପାରିପାର୍ଶ୍ଵିକ ବିଶ୍ୱ ଉପରେ ହୁକୁମନାମା ଜାରିକୁ ଘୋଷଣା କରନ୍ତି । ଏହି କାରଣରୁ ବିଜ୍ଞାନ ଭଳି ସାହିତ୍ୟ ଶିଳ୍ପକଳା ଆପଣାକୁ ଧର୍ମଠାରୁ ଅଲଗାକରି ରଖେ । ଏହା ସତ୍ୱେ ଇତିହାସ କହେ ଯେ ସାହିତ୍ୟ ଓ ଧର୍ମ ଭିତରେ କୁଟୁମ୍ବିତା ପ୍ରାଗ୍ଐତିହାସିକ ଯୁଗରୁ ରହିଆସିଛି । ସପ୍ତଦଶ ଶତାବ୍ଦୀ ପର୍ଯ୍ୟନ୍ତ ପୃଥିବୀର ପ୍ରତ୍ୟେକ ଅଞ୍ଚଳରେ, ଏପରିକି ଭାରତବର୍ଷ ଓ ଓଡ଼ିଶାରେ ଊନବଂଶ ଶତାବ୍ଦୀଯାଏ ମଧ୍ୟ ସାହିତ୍ୟ ତଥା ଶିଳ୍ପକଳା ବହୁଳ ଭାବରେ ନାନାବିଧ ଧର୍ମ ସହିତ ପ୍ରତ୍ୟକ୍ଷ ସଂବଧ ରଖି ଆସିଥିଲା ଓ ଧର୍ମ ଦ୍ୱାରା ମଧ୍ୟ ପ୍ରଭାବିତ ହୋଇଥିଲା । ସବୁ ପୁରାତନ ସାହିତ୍ୟ ଓ ଶିଳ୍ପକଳା ପୁରାଣଗାଥା ଆଖ୍ୟାୟିକା(myth) ଉପରେ ଆଧାରିତ ଥିଲା । (ଏହି ପୁରାଣଗାଥା ମନୁଷ୍ୟର ‘ସଂସାର’ ଧର୍ମାଚରଣର ଭିତ୍ତି । ଛୋଟନାଗପୁରର ଆଦିବାସୀଙ୍କ ଭିତରେ ଯେଉଁମାନେ ଖ୍ରୀଷ୍ଟିୟାନ ନୁହନ୍ତି ସେମାନଙ୍କୁ ‘ସଂସାର’ ଧର୍ମୀ ବୋଲି ସେମାନେ ଅଭିହିତ କରିଥାନ୍ତି । ସଂସାର ଧର୍ମ ହେଉଛି ସମସ୍ତ ଜଡ ଓ ଚେତନ ପଦାର୍ଥ ଭିତରେ ଆତ୍ମାର ଅସ୍ତିତ୍ୱରେ ବିଶ୍ୱାସ ।)</p><p>ଇଉରୋପର ସମସ୍ତ ପ୍ରକାର ମଧ୍ୟଯୁଗୀୟ ସାହିତ୍ୟ ତଥା ଶିଳ୍ପକଳା (କେବଳ କେତେଗୁଡ଼ିଏ ‘ଅପବିତ୍ର’ ଶାଖାକୁ ବାଦ୍ ଦେଲେ) ଥିଲା ପୁରାପୁରି ଗୀର୍ଜା ଅଧୀନ । ରେନେସାଁର ପ୍ରୋଜ୍ୱଳ ଶିଳ୍ପକଳା ଭିତରୁ ଅଧିକାଂଶ ଧାର୍ମିକ ବିଷୟବସ୍ତୁ ସହିତ ସଂଯୁକ୍ତ ଥିଲା । ଏହି ବିଷୟବସ୍ତୁଗୁଡ଼ିକ ପରବର୍ତ୍ତୀ କାଳରେ ମଧ୍ୟ ବହୁଳ ଭାବରେ ସାହିତ୍ୟର ଉପଜୀବ୍ୟ ହୋଇଛି । ଉତ୍ତର ଭାରତର ସୁଫୀ ସାହିତ୍ୟ, ପୂର୍ବାଞ୍ଚଳର ବୈଷ୍ଣବ ସାହିତ୍ୟ ଓ ଓଡ଼ିଶାର ଭକ୍ତି ସାହିତ୍ୟ ଏହି ପର୍ଯ୍ୟାୟର ଅନ୍ତର୍ଭୁକ୍ତ । ତେବେ ଏହିସବୁ ଘଟଣା କ’ଣ ପ୍ରମାଣକରେ ଯେ କଳାତ୍ମକ ଓ ଧାର୍ମିକ ମତାଦର୍ଶର ସୌସାଦୃଶ୍ୟ ରହିଛି ? ଏହା ଆଦୌ ନୁହେଁ । ଏହି ଉଦାହରଣଗୁଡ଼ିକର କାରଣ ଠିକ୍ ଭାବରେ ବୁଝିବା ଦରକାର । ଶିଳ୍ପକଳା ତଥା ସାହିତ୍ୟ ଓ ଧର୍ମ ମଧ୍ୟରେ ଥିବା କେତେଗୁଡ଼ିଏ ସୌସାଦୃଶ୍ୟ ସେମାନଙ୍କର ପରସ୍ପର ମଧ୍ୟରେ ନିବିଡ଼ ଅନୁପ୍ରବେଶ ଯୋଗୁଁ ସମ୍ଭବହୋଇଛି । ଯେତେବେଳେ ଏହି ପରସ୍ପର ଅନୁପ୍ରବେଶରେ କଳାତ୍ମକ ରୀତି ପଦ୍ଧତି ମୁଖ୍ୟ ସ୍ଥାନରେ ଅଧିଷ୍ଟିତ ହୋଇଛି ସେତେବେଳେ ଖାଣ୍ଟି କଳାତ୍ମକମୂଲ୍ୟର ସାହିତ୍ୟ ଓ ଶିଳ୍ପକଳା ମଧ୍ୟ ମିଥ(ପୁରାଣଗାଥା) ଓ ଧର୍ମ ଭାବରେ ଆଦୃତ ଓ ପ୍ରତିଭାତ ହୋଇଛି । ଓଡ଼ିଆ ସାହିତ୍ୟରେ ବୈଦେହୀଶ ବିଳାସ, ବିଦଗ୍ଧଚିନ୍ତାମଣି, ମଥୁରାମଙ୍ଗଳ ଭଳି ରଚନାହିଁ ଏହାର ଉଦାହରଣ ।</p><p>ବହୁ କାଳରୁ କଳାତ୍ମକ ବିକାଶ ଅବିଚ୍ଛେଦ୍ୟ ଭାବରେ ଧର୍ମ ସହିତ ସଂଯୁକ୍ତ ହୋଇ ଆସିଛି । ତଥାପି ବିରାଟ ଜନ ଆନ୍ଦୋଳନ ବେଳେ ଅଥବା ବିଜ୍ଞାନର ଅଗ୍ରଗତି ସଂଗେ ସଂଗେ ସାହିତ୍ୟ ଭିତରେ ମିଥ୍ ବା ପୁରାଣଗାଥାର ପ୍ରୟୋଗ କୌଣସି ଧାର୍ମିକତାର ବିନ୍ଦୁ ବିସର୍ଗ ସୂଚନା ଦିଏ ନାହିଁ । ଆଜି ଦାନ୍ତେଙ୍କର inferno ବା ନରକର ବର୍ଣ୍ଣନା ପଢିଲେ କୌଣସି ବିଂଶ ଶତାବ୍ଦୀର ବ୍ୟକ୍ତି ନରକର ଭୟ ଯୋଗୁଁ ଧର୍ମଭୀରୁ ହୋଇଯାଏ ନାହିଁ । ଉଲ୍ଲେଖଯୋଗ୍ୟ ଯେ ୧୭୭୯ ଫରାସୀ ବିପ୍ଳବ ପରେ ପ୍ରାୟ ଦଶବର୍ଷଯାଏ ଫ୍ରାନ୍ସରେ ଖ୍ରୀଷ୍ଟିୟାନ ଧର୍ମରେ ଗୀର୍ଜା ଓ ଧର୍ମଯାଜକ ଇତ୍ୟାଦିଙ୍କର କୌଣସି ଚିହ୍ନବର୍ଣ୍ଣ ନଥିଲା । ଏଥିରୁ ସ୍ପଷ୍ଟ ଜଣାଯାଏ ଯେ ଧର୍ମର ସାହିତ୍ୟ ସହିତ ଅବିଚ୍ଛେଦ୍ୟ ସଂବଧର ପ୍ରଥମ କାରଣ ହେଲା ପୂର୍ବ ବର୍ଣ୍ଣିତ ଖ୍ରୀଷ୍ଟିୟାନ ଧର୍ମଗୁଡ଼ିକର ପୁରାଣଗାଥା ଓ ଆଖ୍ୟାୟିକା । ଏ ଗୁଡ଼ିକରେ ପ୍ରାକୃତିକ ବିପଦ, ଦୁର୍ବିପାକ ସମ୍ମୁଖରେ କବଳ ମନୁଷ୍ୟର ଅସହାୟତା ପ୍ରକାଶ ପାଉ ନଥିଲା, ମନୁଷ୍ୟର କଳ୍ପନା ଭିତରେ ଥିଲା କଳାତ୍ମକ ରୂପାୟନ । ମିଥ୍ ବା ପୁରାଣଗାଥା ଥିଲା ଉଭୟ ଧର୍ମ ଓ ଜନସାଧାରଣଙ୍କର କଳାତ୍ମକ ରୂପାୟନ । ମିଥ୍ ବା ପୁରାଣଗାଥା ଥିଲା ଉଭୟ ଧର୍ମ ଓ ଜନସାଧାରଣଙ୍କର କଳାତ୍ମକ ସୃଜନୀର ପ୍ରକାଶ । ଏହାହିଁ ଥିଲା ଶିଳ୍ପକଳାର ଐତିହାସିକ ବିକାଶର ସ୍ତର । ପୁରାତନ ଶିଳ୍ପକଳା ଓ ସାହିତ୍ୟ ସେଥିପାଇଁ ରୂପକଳ୍ପ ଓ ବିଷୟବସ୍ତୁ ଲାଗି ପୁରାଣଗାଥାକୁ ଆପଣାର ବିଷୟବସ୍ତୁର ଭଣ୍ଡାର ଭାବରେ ବ୍ୟବହାର କରୁଥିଲା । କାର୍ଲମାର୍କସ୍ ଏହି କାରଣରୁ ପୁରାଣଗାଥା (ମାଇଥୋଲଜି)କୁ ପୁରାଣ ଶିଳ୍ପକଳାର ମୃର୍ତ୍ତିକା ଓ ‘ଅସ୍ତ୍ରାଗାର’ବୋଲି ଅଭିହିତ କରିଥିଲେ । ତେବେ ସାହିତ୍ୟ ତଥା ଶିଳ୍ପକଳା ଧର୍ମରୁ ଆପଣାର ପୁଷ୍ଟିସାଧନ କରିଥିଲା ବୋଲି ଯେ ପୁରାଣଗାଥା ଉପରେ ଆଶ୍ରା କରିଥିଲା; ଏହା ଠିକ୍ ନୁହେଁ । ବରଂ ପୁରାଣଗାଥା ଧାର୍ମିକ ଚିନ୍ତା ଓ ଧାରଣା ସହିତ ଅବିଚ୍ଛେଦ୍ୟ ଭାବରେ ଜଡ଼ିତ ରହିଥିଲେ ମଧ୍ୟ ସାହିତ୍ୟର ଥିଲା ବିସ୍ତୃତ ଓ ବ୍ୟାପକ ଧର୍ମେତର ଧର୍ମାତୀତ ମଜ୍ଜା । ଏହାହିଁ ଥିଲା ସାହିତ୍ୟର ଉପଜୀବ୍ୟ । ବହୁକାଳ ପର୍ଯ୍ୟନ୍ତ ଓ ଏବେ ମଧ୍ୟ ଜୈନ, ବୌଦ୍ଧ ଓ ଖ୍ରୀଷ୍ଟାନ ପୁରାଣଗାଥା ସାହିତ୍ୟ ତଥା ଶିଳ୍ପ କଳାର ବିକାଶରେ ଅନୁରୂପ ଭୂମିକା ଗ୍ରହଣ କରିଆସିଛି ।</p><p>ଧର୍ମର ସୀମା ଫର୍ମା ପରିଧି ଭିତରେ ସାହିତ୍ୟ ତଥା ସମସ୍ତ ଶିଳ୍ପ କଳାର ବିକାଶର ଐତିହାସିକ କାରଣ ହେଉଛି ଧର୍ମର ସମାଜ ଉପରେ ରାଜନୀତିକ ଆଧିପତ୍ୟ । ମଧ୍ୟ ଯୁଗରେ ଧର୍ମ, ଗୀର୍ଜା, ମନ୍ଦିର, ମସ୍ଜିଦ ଇତ୍ୟଦି ପୃଥିବୀର ପ୍ରତ୍ୟେକ ଦେଶରେ ସକଳ ପ୍ରକାର ସାମାଜିକ ସଂପର୍କ ଉପରେ ଆପଣାର କର୍ତ୍ତୃତ୍ୱ ଜାହିର କରିଥିଲା । ବିଶ୍ୱ ବିଷୟରେ ଧାର୍ମିକ, ବରଂ ଧର୍ମଯାଜକୀୟ ଦୃଷ୍ଟିକୋଣ, ସାମଗ୍ରିକ ଜୀବନ ଉପରେ ଥିଲା ପ୍ରଚଣ୍ଡ ପ୍ରଭାବଶାଳୀ । ପ୍ରଗତିଶୀଳ ଚିନ୍ତାନାୟକମାନେ ମଠ, ମନ୍ଦିର, ଗୀର୍ଜା ଓ ମୁଲ୍ଲାମାନଙ୍କର ଆଧିପତ୍ୟ ବିରୋଧରେ କଠୋର ସଂଘର୍ଷ କରି ଆସିଥିଲେ । କାରଣ ଏହି ଧର୍ମ-ପ୍ରଭାବ ଥିଲା ପୂରାପୂରି ମତାନ୍ଧତା, ଶାସ୍ତ୍ର ବାଗୀଶତା ଓ ସ୍ଥାଣୁତା । ଏହି ସଂଘର୍ଷ ଭାରତ ଓ ଚୀନ ପ୍ରଭୃତି ଦେଶେର ଏବେ ମଧ୍ୟ ଚାଲିଛି । କାରଣ ସେଗୁଡ଼ିକର ଅସ୍ତପ୍ରାୟ ପ୍ରଭାବ ଏବେବୀ ପୃଥିବୀର ସବୁ ଅଞ୍ଚଳରୁ (ଅର୍ଥନୀତି ଓ ବୈଜ୍ଞାନିକ ଚେତନାର ଅସମ ବିକାଶର କାରଣରୁ) ଏପର୍ଯ୍ୟନ୍ତ ଅନ୍ତ ହୋଇ ନାହିଁ । ଏଇ ସଂଘର୍ଷ ସାହିତ୍ୟ ଓ ଶିଳ୍ପକଳା କ୍ଷେତ୍ରରେ ଯେ ଚାଲିନଥିଲା, ସେକଥା ନୁହେଁ । କିନ୍ତୁ ସାହିତ୍ୟ, ସାମଗ୍ରିକ ଭାବରେ ଦେଖିଲେ ଥିଲା ଧର୍ମଧ୍ୱଜୀଙ୍କର ପ୍ରଭାବ ଶୃଙ୍ଖଳାରେ ଆବଦ୍ଧ । ତଣେୁ ଫଳ ସ୍ୱରୂପ ସାହିତ୍ୟ, ଧର୍ମର ପରିଧି ଭିତରୁ ମୁକ୍ତ ହୋଇ ଧର୍ମର ଶାସନ ବିରୋଧରେ ଯାଇ ଓ ଧର୍ମର ପ୍ରଭାବକୁ ଏଡ଼ି ବିକଶିତ ଓ ଅଗ୍ରସର ହେବାପାଇଁ ଅତ୍ୟନ୍ତ ସୀମିତ ସୁଯୋଗ ଲାଭ କରିଥିଲା । ଧର୍ମର ପ୍ରଭାବରୁ ମୁକ୍ତ ହେବାପାଇଁ ଯେଉଁ ବିଦ୍ରୋହୀ ପ୍ରତିବାଦ ସଂସ୍କାର ଭାବରେ ଦେଖାଦେଲା କିମ୍ବା ଯେଉଁସବୁ ‘ସ୍ୱଧର୍ମ’ ପରେ ବିକାଶ ଲାଭ କଲା (ଯଥା ଅଲେଖ ଧର୍ମ) ତାହାହିଁ ସାହିତ୍ୟ ସହିତ ଓ ସାହିତ୍ୟର ପ୍ରଚଳିତ ରାଷ୍ଟ୍ରୀୟ ଶକ୍ତି (ଯାହାହିଁ ରକ୍ଷଣଶୀଳତାର ମୂଳାଧାର ଓ ଧର୍ମାନ୍ଧତାର ପୋଷାକ) ବିରୋଧରେ ଜାହିର କରିବାର ଚେଷ୍ଟା କରିଥିଲା । ସେହିପରି ରେନେସାଁ କାଳରେ ଅନ୍ୟାନ୍ୟ ବିଭିନ୍ନ କାରଣରୁ ବିଶ୍ୱ ବିଷୟରେ ନୂତନ ଧାରଣା ଓ ନୂତନ କଳ୍ପନାଗୁଡ଼ିକ ଶିଳ୍ପକଳା ତଥା ସାହିତ୍ୟରେ ପ୍ରତିଫଳିତ ହେଲା, ଯାହା ଫଳରେ ଶିଳ୍ପକଳା ଓ ସାହିତ୍ୟର ପୁରୋହିତ ବିରୋଧୀ ଓ ଧର୍ମ-ପ୍ରତିରୋଧୀ ରୀତିନୀତି ଆଚରଣ କରିବାର ବାଟ ପରିଷ୍କାର ହୋଇଗଲା ।</p><p>ଅତୀତର ସାହିତ୍ୟ ଓ ଶିଳ୍ପକଳାର ମହନୀୟ ଶକ୍ତି ଓ କାଳଜୟୀ ତାତ୍ପର୍ଯ୍ୟର କାରଣ ହେଉଛି ଏହା ଅନ୍ତର୍ନିହିତ ଜୀବନର ସତ୍ୟ ଦ୍ୱାରା ନିର୍ଦ୍ଧରିତ । ସାହିତ୍ୟ ତଥା ଶିଳ୍ପକଳାର ବିକାଶ କାଳରେ ଚାରିତ୍ରିକ ଧର୍ମୀୟ ରଙ୍ଗ ପ୍ରଲେପ ଦ୍ୱାରା ନିର୍ଦ୍ଧାରିତ ହୁଏନାହିଁ । ସ୍ଥାପତ୍ୟ କଳା କ୍ଷେତ୍ରରେ କୋଣାର୍କ, ରାଜରାଣୀ, ମଧ୍ୟପ୍ରଦେଶର ଖଜୁରାଓ ଇତ୍ୟାଦି ମନ୍ଦିରର ବହିର୍ଭାଗର ଖୋଦନକଳା ଓ ମନୋହର ମୂର୍ତ୍ତି ପରିପାଟୀହିଁ ଏହି ସତ୍ୟକୁ ଘୋଷଣା କରୁଛି । ସେହିପରି ମଧ୍ୟଯୁଗୀୟ ଚିତ୍ର ଓ ସ୍ଥାପତ୍ୟ ଶିଳ୍ପରେ ‘ହୋଲିଫେମିଲିଜ୍’ ଓ ଅନ୍ୟାନ୍ୟ ପରମ୍ପରାଗତ ଧାର୍ମିକ ବିଷୟବସ୍ତୁ ଯେଉଁଗୁଡ଼ିକ ରେନେସାଁର ଚିତ୍ରକଳାର ପାଟବର ପରାକାଷ୍ଟା ସେଗୁଡ଼ିକରେ ଧାର୍ମିକ ସଜ୍ଜା ଯେତେ ନାହିଁ ତାହାଠାରୁ ବହୁଗୁଣରେ ଅଛି ଆନନ୍ଦ ଓ ସୁଖର, ବେଦନା ଓ ଦୁଃଖର, ମନୁଷ୍ୟ ଜୀବନର ଆଲୋକ ଓ ଛାୟାର ପ୍ରକାଶ ।</p><p>ପ୍ରାଥମିକ କାଳରେ ବିପ୍ଲବୀ ବୁର୍ଜ୍ଜୁଆର ଧର୍ମ ଓ ଗୀର୍ଜା ବୋରୋଧରେ ସଂଘର୍ଷ ସାହିତ୍ୟ ଓ ଶିଳ୍ପକଳାର ବିକାଶ ଉପରେ ଏକ ଶକ୍ତିଶାଳୀ ଅସ୍ତିବାଚକ ଆବେଗ ଆଣିଦେଇଥିଲା । ୧୭ଶ ଶତାବ୍ଦୀ ବେଳକୁ ଏହା ଧର୍ମ ଓ ପୁରାଣଗାଥାର ଖୋଳ ଭିତରୁ ପ୍ରାୟଶଃ ମୁକ୍ତ ହୋଇଥିଲା ଓ ବିନା ପୁରାଣଗାଥାର ରୂପକର ସହଚର୍ଯ୍ୟରେ ବାସ୍ତବକୁ ରୂପାୟନ କରିବାକୁ ଆରମ୍ଭ କରିଥିଲା । ଏହି ଘଟଣା ଫଳରେ ଶିଳ୍ପକଳା ତଥା ସାହିତ୍ୟର ଦୃଶ୍ୟ ମାନ ଜଗତର ଦିଗ୍-ବଳୟ ଅସାଧାରଣ ଭାବରେ ପ୍ରସାରିତ ହୋଇଥିଲା । ସାଂପ୍ରତିକ କାଳରେ ଶିଳ୍ପକଳା ଓ ସାହିତ୍ୟର କେତେଗୁଡ଼ିଏ ଦିଗପ୍ରବୃତ୍ତି ଓ କେତେକ ବ୍ୟକ୍ତିଗତ ଶିଳ୍ପୀ କଳାକାର ଓ ସାହିତ୍ୟିକଙ୍କ କ୍ଷେତ୍ରରେ ଧର୍ମ ସହିତ ସଂଯୋଗ ବନ୍ଧନ ନୁହେଁ । ସାଂପ୍ରତିକ ଯୁଗରେ ଯେତେ ସ୍ଥଳରେ ସାହିତ୍ୟ ଓ ଶିଳ୍ପକଳା ଧର୍ମାଶ୍ରୟୀ ହୋଇଛନ୍ତି ସେତେ ସ୍ଥଳରେ ସୃଜନୀତ୍ୱ ଅଳ୍ପେ ବହୁତେ ହ୍ରାସ ହୋଇଛି । ଟଲଷ୍ଟୟ ଓ ଡଷ୍ଟୋୟେଭସ୍କିଙ୍କ ଭଳି ସୃଷ୍ଟିଶୀଳ ପ୍ରତିଭାମାନଙ୍କର ଯେଉଁଠି ଧାର୍ମିକ ପ୍ରଶ୍ନ ସହିତ ସଂଯୋଗ ଘଟିଛି ଓ ଜୀବନର ଦ୍ୱନ୍ଦ୍ୱର ସମାଧାନ ପାଇଁ ଯେଉଁଠି ସେମାନଙ୍କର କଳାକୃତିର ନିବେଦନ ଦୁର୍ବଳ ହୋଇପଡ଼ିଛି ସାହିତ୍ୟ ଓ ଶିଳ୍ପକଳାର ସର୍ବଶ୍ରେଷ୍ଠ ସାଫଲ୍ୟମୟ କୃତିତ୍ୱ ହୋଇଛି ବାସ୍ତବବାଦ । କିନ୍ତୁ ସେହି ବାସ୍ତବବାଦ ଆପଣାର ଚାରିତ୍ରିକ ଗୁଣରୁ ଧାର୍ମିକ ମତାଦର୍ଶ ସହିତ ସଂଗତି ଓ ସାମଞ୍ଜସ୍ୟହୀନ । ମହାନ ବାସ୍ତବବାଦୀ ଶିଳ୍ପକଳା, ଧାର୍ମିକ ମନୋଭାବକୁ ସବଳ କରେନାହିଁ ବରଂ ତାହାକୁ ଧ୍ୱଂସ କରେ । ଆଜି ମଧ୍ୟ ସାହିତ୍ୟ ଓ ଶିଳ୍ପକଳାରେ କେତେକ ସ୍ଥଳରେ ବାସ୍ତବତାର ପରିପ୍ରକାଶପାଇଁ ପୁରାଣଗାଥାରୁ ଓ ଧର୍ମଶାସ୍ତ୍ରରୁ ମୂର୍ତ୍ତି ଓ ବିଷୟବସ୍ତୁର ସାହାଯ୍ୟ ନିଆଯାଉନାହିଁ । ଚିତ୍ରକଳା କ୍ଷେତ୍ରରେ ମେକ୍ସିକୋର ଚିତ୍ରକର ଜୋସ୍ ଓ ରୋଜୋକୋ ତାଙ୍କର ଗୋଟିଏ ଚିତ୍ରରେ ଏକ ଧାର୍ମିକ କଥାବସ୍ତୁକୁ ଗ୍ରହଣ କରିଛନ୍ତି । ତାଙ୍କ ଚିତ୍ରର ଶୀର୍ଷକଟି ହେଲା ‘ଖ୍ରୀଷ୍ଟ ଆପଣାର କ୍ରୁଶକୁ ଧ୍ୱଂସ କରନ୍ତି ।’ କିନ୍ତୁ ତାଙ୍କର ଚିତ୍ରରେ କୌଣସି ଦେବତା ନାହିଁ, ଅଛି ଜୀବନ୍ତ ମଣିଷ । ସେହି ମଣିଷର ଅଛି ପାର୍ଥିବ ଶାନ୍ତି । ଏପରି ଅନେକ ଉଦାହରଣ ପ୍ରଦାନ କରାଯାଇପାରେ ।</p><p>ସାହିତ୍ୟ ଓ ଶିଳ୍ପକଳାର ବିଚାର-ଅଭିଜ୍ଞାନ ସମ୍ପର୍କୀୟ ଓ ତାହାର ମତାଦର୍ଶଗତ ତଥା ଶିକ୍ଷାମୂଳକ କ୍ରିୟା କଳାର ନାନ୍ଦନିକତା ପରିପ୍ରେକ୍ଷୀରେ ହିଁ ସମାହିତ ହୁଏ । କଳାର ନାନ୍ଦନିକ କର୍ତ୍ତବ୍ୟ ହେଉଛି ତାହାର ନିଜସ୍ୱ । ଏହାର ପ୍ରକାଶ ଦୁଇଟି ଗୁରୁତର ପରିଣାମରୁ ଚିହ୍ନିତ ହୋଇଥାଏ । ପ୍ରଥମତଃ ସାମାଜିକ ଚେତନାର ଅନ୍ୟ କୌଣସି ରୂପ କଳାଭଳି ଏତେ ନିର୍ଦ୍ଦିଷ୍ଟ ନିଷ୍ପତ୍ତିମୂଳକ ଭାବରେ ଓ ଗଭୀର ଅନୁଭୁତିଶୀଳ ବୋଧଗମ୍ୟତାରେ ପ୍ରକଟିତ ହୋଇପାରେନାହିଁ । ଏହାର ନିଷ୍ପତ୍ତିମୂଳକ ପ୍ରଭାବ (ଯାହା କଳାତ୍ମକ ଚେତନାରୁ ସୃଷ୍ଟ ହୁଏ) ଯୋଗୁଁ କଳା ସଧାରଣ ଲୋକଙ୍କୁ ଶିକ୍ଷାଦିଏ । କଳାରେ ପ୍ରକାଶ ପାଏ ଏକ ଆଦର୍ଶ । ଲୋକେ ସେହି ଆଦର୍ଶକୁହିଁ ଗ୍ରହଣ କରନ୍ତି । ଏଥିରେ ସେମାନେ ଦିବାସ୍ୱପ୍ନରେ ନିମଜ୍ଜିତ ହୁଅନ୍ତିନାହିଁ । ଜୀବନର ପ୍ରାୟୋଗିକ ରୂପାନ୍ତର ଅନୁଭବ କରନ୍ତି । ଆଦର୍ଶହିଁ ରୂପାନ୍ତରୀକରଣ ଓ ଉଦବୋଧନ ସୃଷ୍ଟି କରେ । ମଣିଷର ଅପୂର୍ଣ୍ଣତା ବିରୋଧରେ ସଂଗ୍ରାମ କରେ । ଜୀବନ ଆଦର୍ଶଦ୍ୱାରା ପରିଚାଳିତ ହୋଇ ପୂର୍ଣ୍ଣତା ଅଭିମୁଖେ ଗତିକରେ । ଜୀବନ ବିକାଶ ସହିତ ଆଦର୍ଶ ମଧ୍ୟ ପରିବର୍ତ୍ତିତ ହୁଏ । ବୁର୍ଜ୍ଜୁୟା ଆଧୁନିକତାରେ ମାନବୀକରଣର ବିସର୍ଜନହିଁ ପ୍ରଭାବଶାଳୀ ଉପାଦାନ ଏବଂ ଏହାହିଁ ସୃଜନଶୀଳ କଳାପ୍ରତି ବୃହତ୍ତମ ବିପଦ । ଯଥାର୍ଥ ଲେଖକ ସତତ ଆଦର୍ଶ ଚରିତ୍ର ସୃଷ୍ଟି କରିବାକୁ ଉଦ୍ୟମ କରେ । ସେହି ଚରିତ୍ରହିଁ ଆଦର୍ଶର ଆଲୋକସ୍ତମ୍ଭ ହୋଇ ଉଜ୍ଜ୍ୱଳତର ଭବିଷ୍ୟତର ସନ୍ଧାନ ଦିଏ । ଏହି ଆଦର୍ଶ ସମନ୍ୱିତ କଳା ବା ସାହିତ୍ୟ ଲୋକଙ୍କର କଥା କହେ । ଏଥିରେ କଳା ଲୋକଙ୍କ ପ୍ରତି ଏବଂ ଲୋକ କଳା ପ୍ରତି ନିବିଡ଼ତର ହୋଇଯାନ୍ତି । ଜୀବନରେ ଯେଉଁସବୁ ଘଟଣାର ସମ୍ମୁଖୀନ ସେମାନେ ହୁଅନ୍ତି ସେଗୁଡ଼ିକ ଭିତରେ କିପରି ସୌନ୍ଦର୍ଯ୍ୟ ନିହିତ ରହିଛି, ସେହି ସୌନ୍ଦର୍ଯ୍ୟକୁ ଉପଭୋଗ କରିବାକୁ ତଥା ସେହି ସୌନ୍ଦର୍ଯ୍ୟକୁ ଜୀବନ କ୍ଷେତ୍ରରେ ଅଭିଷିକ୍ତ କରିବାକୁ ଓ ତାହାକୁ ସୌନ୍ଦର୍ଯ୍ୟର ବିଧାନ ଅନୁସାରେ ସୃଷ୍ଟି କରିବାକୁ କଳା ଦେଖାଇ ଦେବା ସଙ୍ଗେ ସଙ୍ଗେ ପ୍ରେରଣା ଦେଇଥାଏ । କଳାର କଳାତ୍ମକ କ୍ରିୟା ହେଉଛି ଜନଚେତନାରେ ଏକ ନିର୍ଦ୍ଦିଷ୍ଟ ସାମାଜିକ ଓ କଳାତ୍ମକ ଆଦର୍ଶ ପ୍ରୋଥିତ କରାଇବାରେ ସାହାଯ୍ୟ କରିବା ଓ ଜନସାଧାରଣଙ୍କର କଳାତ୍ମକ ପ୍ରଭାବ ଓ ପ୍ରତିଭାକୁ ଜାଗ୍ରତ କରିବା । ଲେନିନ୍ କହିଥିଲେ ଯେ କଳା ଜନସାଧାରଣଙ୍କ ଭିତରେ କଳାକାରକୁ ଜନ୍ମଦେବା ଉଚିତ । କଳା ଓ ସାହିତ୍ୟ ମନୁଷ୍ୟ ଭିତରେ କଳାକାର ବା ସାହିତ୍ୟିକର ଅନୁରୂପ ପ୍ରେରଣା ଓ ଭାବୋଚ୍ଛ୍ୱାସର ଝଲକ ସୃଷ୍ଟି କରେ । କଳା ଓ ସାହିତ୍ୟର ଅମିତ ପ୍ରଭାବଶାଳୀ ବିସ୍ମୟ ପୁଲକ ପ୍ରତ୍ୟେକ ପାଠକ ଓ ଗ୍ରାହକଙ୍କୁ ଆଲିଙ୍ଗନ କରିନିଏ । ଜୀବନ ସହିତ ଏକ ସୃଜନାତ୍ମକ ସାମର୍ଥ୍ୟ ଯୋଗୁ, ଜୀବନକୁ ରୂପାନ୍ତରଣ କରିବାର ସୃଜନାତ୍ମକ ସାମର୍ଥ୍ୟ ଯୋଗୁ, ବାସ୍ତବର ପ୍ରତ୍ୟକ୍ଷୀଭୂତ ଘଟଣାର ନିର୍ଯ୍ୟାସକୁ ସାମଗ୍ରିକ ଭାବରେ ଏବଂ ମୂର୍ତ୍ତିମନ୍ତ ଭାବରେ ଅବବୋଧ କରିବାର କ୍ଷମତା ଯୋଗୁ ଓ ଏହି ସମସ୍ତ ଜୀବନ, ଦୃଶ୍ୟ ଅଧ୍ୟାତ୍ମର ମୂଲ୍ୟାୟନ କଳାତ୍ମକ ରୂପରେ କରି ପାରିବା ଯୋଗୁ, ସାହିତ୍ୟ ତଥା ସମସ୍ତ ଶିଳ୍ପକଳା ସହିତ ଅନ୍ୟ ସମସ୍ତ ପ୍ରକାର ସାମାଜିକ ଚେତନାର ତୁଳନା ନାହିଁ । କଳା ସେହି କାରଣରୁ ଅସାଧାରଣ, ଅନନ୍ୟ । ଦ୍ୱିତୀୟତଃ ସାହିତ୍ୟ ତଥା ଶିଳ୍ପ କଳାର ବିଚାର-ଅଭିଜ୍ଞାନ ସଂପର୍କୀୟ ଓ ଏହାର ମତାଦର୍ଶଗତ ଓ ଶିକ୍ଷାମୂଳକ କ୍ରିୟା କେବଳ ସେହି ସାହିତ୍ୟ ତଥା ଶିଳ୍ପକଳାର କଳାତ୍ମକ କ୍ରିୟା ପ୍ରଭାବ ଦ୍ୱାରାହିଁ ସଂପନ୍ନ ହୁଏ । ତାହା ଛଡ଼ା ଅନ୍ୟ କୌଣସି ଉପାୟ ବା ମାଧ୍ୟମରେ (ଅନୁଶାସନ ବା ନିର୍ଦ୍ଦେଶରେ) ହୁଏ ନାହିଁ । ଏହାର ଅର୍ଥ ହେଲା କଳାର କ୍ରିୟାକୁ ଯାନ୍ତ୍ରିକ ଭାବରେ ଖଣ୍ଡ ବିଖଣ୍ଡ କରାନଯାଇପାରେ । ଜୀବନକୁ ସତ୍ୟଶୀଳ ଭାବରେ ପ୍ରତିଫଳନ ନ କଲେ କଳା ତାହାର ମତାଦର୍ଶଗତ ଓ କଳାତ୍ମକ କ୍ରିୟା ସଂପାଦନ କରିବାକୁ ଯେପରି ଅସମର୍ଥ ହୁଏ ସେହିପରି ମଧ୍ୟ କଳାର ଅନ୍ତରରେ ଜୀବନର ସତ୍ୟ ଅପହରଣ କରିବା ଅସମ୍ଭବ ହୁଏ, ଯଦି ଜୀବନକୁ କଳାର ବିଧାନ ଅନୁସାରେ ସୃଜନ କରାଯାଏ ଓ ପରିଶେଷରେ ଏକ କଳା ସୃଷ୍ଟି ଯଦି କଳାତ୍ମକ ମୂଲ୍ୟରେ ଉଚ୍ଚମାନକୁ ସ୍ପର୍ଶକରେ, ଧର୍ମ ଯେତେବେଳେ ପରିବର୍ତ୍ତିତ ସାମାଜିକ ମୂଲ୍ୟବୋଧକୁ ଗ୍ରହଣ କରିନିଏ ଓ ଏକ ନୂତନ ପରଂପରାର ଅନୁବର୍ତ୍ତୀ ହୁଏ ସେତେବେଳେ ତାହା ହୁଏ କ୍ରିୟାଶୀଳ ଓ ବିବର୍ତ୍ତନଶୀଳ । ଅତୀତ ଓ ବର୍ତ୍ତମାନ ମଧ୍ୟରେ ଏହା ହୋଇଯାଏ ଏକ ସଂଯୋଗ ସେତୁ । ଏହି ପଂପରାର ଅର୍ଥ ନୁହେଁ ଯାନ୍ତ୍ରିକ ପୁନରାବୃତ୍ତି ଅଥବା ପୁରାତାନର ପ୍ରତିନିଧି । ଜାତୀୟ ନାନ୍ଦନିକ ଭାବଦ୍ୟୁତିକୁ ଏହା ପ୍ରକାଶ କରେ । ସାମାଜିକ ପରିବର୍ତ୍ତନ ଓ ଶ୍ରେଣୀ ଶକ୍ତି ସହିତ ଏହା ତାଳ ଦେଇ ଗତି କରେ । ଧର୍ମ ପରମ୍ପରାରେ ପରିଣତ ହୋଇ ଜାତୀୟ କୃତିତ୍ୱକୁ ଜନସାଧାରଣଙ୍କ ସହିତ ମିଶାଇ ଦିଏ । ଏହା ହୋଇଯାଏ ଏକ ଅଦର୍ଶ । ଏହା ମାନବିକ ଅପୂର୍ଣ୍ଣତା ବିରୁଦ୍ଧରେ ସଂଘର୍ଷ କରେ । ଜୀବନର ଗତି ଅପୂର୍ଣ୍ଣତାରୁ ପୂର୍ଣ୍ଣତାକୁ । ଜୀବନର ଯେତିକି ଯେତିକି ବିକାଶ ହୁଏ ସେତିକି ସେତିକି ଧର୍ମ ଓ ଆଦର୍ଶର ବିବର୍ତ୍ତନ ଘଟେ । ସାହିତ୍ୟ ଓ କଳା ଏହି ପରିବର୍ତ୍ତନକୁ ଅଙ୍ଗୀଭୂତ କରିନିଏ । ଜୀବନର ପୂର୍ଣ୍ଣତା ଦିଗରେ ଏହା ପ୍ରେରଣା ପ୍ରଦାନ କରେ । ପ୍ରାକୃତିକ ବସ୍ତୁ ସହିତ ସଂପର୍କ ରଖେ ଓ ଅତିପ୍ରାକୃତିକତାକୁ ପରିହାର କରେ । ମହତ୍ ସାହିତ୍ୟ ଜୀବନର ପ୍ରତିବିମ୍ବ । ଜୀବନ ସଂପର୍କରେ ଅଗଣିତ ମଣିଷର ବିପୁଳ ଅଭିଜ୍ଞତା ଯୁଗ ଯୁଗ ଧରି ସାହିତ୍ୟ ଭଣ୍ଡାରରେ ସଂଚିତ ହୋଇ ରହିଛି । ଏହି ଶିଳ୍ପମଣ୍ଡିତ ଅଭିଜ୍ଞତାର ପଥ ନିର୍ବାଚନ କରିବାକୁ ସାହିତ୍ୟ ସହାୟତା କରେ । ବ୍ୟକ୍ତି ଆପଣାର ଅସଂପୂର୍ଣ୍ଣ ସଂକୀର୍ଣ୍ଣ ଅଭିଜ୍ଞତାର ଗଣ୍ଡି ଅତିକ୍ରମ କରି ସାହିତ୍ୟର ଜୀବନ-ସମୁଦ୍ରର ସ୍ୱାଦ ଲାଭ କରେ । ଭବିଷ୍ୟତରେ ଅପରିଚିତ ପଥରେ ଚାଲିବାକୁ ଇଙ୍ଗିତ ସଂଗ୍ରହ କରେ ସାହିତ୍ୟ ଭଣ୍ଡାରରୁ ।</p><p>ଆଧ୍ୟାତ୍ମିକ ସତ୍ତାରେ ବିଶ୍ୱାସ କରିବା ସଂକୀର୍ଣ୍ଣ ବୋଲି ଟାଇଲର(tyler) କହନ୍ତି । ଖ୍ରୀଷ୍ଟାଫର ଡାଉସନଙ୍କ ମତରେ ଯେତେବେଳେ କୌଣସି ବାହ୍ୟଶକ୍ତି ଉପରେ ମଣିଷ ନିର୍ଭର କରିଯାଏ, ଯାହା ରହସ୍ୟମୟ ଏବଂ ମଣିଷଠାରୁ ଉଚ୍ଚତର, ସେତିକିବେଳେ ଧର୍ମର ପ୍ରଶ୍ନ ଆସେ । ଏହାହିଁ ଉପାସନା, କର୍ମକାଣ୍ଡ, ଓ ପ୍ରାର୍ଥନାର ମୂଳ । ଧର୍ମର ଅନ୍ତର୍ନିହିତ ଅଙ୍ଗ ହେଉଛି ଭାବ, ବିଶ୍ୱାସ ଓ ଆବେଗ । ଭଗବାନଙ୍କ ସହିତ ମଣିଷର ସଂପର୍କରୁ ଏ ସବୁର ଉତ୍ପତ୍ତି । ଏହାର ବାହ୍ୟ ବିଭବ ହେଉଛି କର୍ମକାଣ୍ଡ, ପ୍ରାର୍ଥନା, ପୂଜା, ଓ ଉତ୍ସବ ଅନୁଷ୍ଠାନ । ଏହାରି ମଧ୍ୟ ଦେଇ ରୂପ ନିଏ ଧର୍ମ ଭାବନା । ଧର୍ମର କେନ୍ଦ୍ରବିନ୍ଦୁ ଭଗବାନ । ଧର୍ମର ଦୃଷ୍ଟି ଭଗବାନଙ୍କଠାରେ ସମର୍ପଣ ଓ ନିର୍ଭରଶୀଳତା । ବୌଦ୍ଧଧର୍ମରେ ଏ କଥାକୁ ବିରୋଧ କରାଯାଇ ମଣିଷର ଶକ୍ତି ଓ ସାମର୍ଥ୍ୟ ଉପରେ ପ୍ରାଧାନ୍ୟ ପ୍ରଦାନ କରାଗଲା । ଅଗଷ୍ଟ କୋମତେ ମଧ୍ୟ ମାନବିକତାର ଧର୍ମ ପ୍ରସଂଗରେ ଧର୍ମକୁ ବିରୋଧ କରିଛନ୍ତି । ଧର୍ମ ହେଉଛି କ୍ରିୟାଶୀଳତା ମଧ୍ୟରେ ବଞ୍ଚିବାର ଏକ କଳା । ଆମର ଦୈନନ୍ଦିନ ଜୀବନ ସହିତ ଆମ୍ଭମାନଙ୍କୁ ତଥା ଅନ୍ୟମାନଙ୍କୁ ଏକାତ୍ମକରି କିପରି ବଞ୍ଚିବାବାକୁ ହେବ ଏବଂ ଏକ ସୁଖ ଓ ସନ୍ତୋଷର ଜୀବନଯାପନ କରିବାକୁ ହେବ ତାହା ଧର୍ମ ଶିକ୍ଷା ଦିଏ ବୋଲି ଟି.ବି.ପାହଲାଯାନି କହନ୍ତି । ଧର୍ମ ହେଉଛି ବିବର୍ତ୍ତନର ପୂର୍ଣ୍ଣତା ଓ ଭଗବାନଙ୍କ ସହିତ ଆତ୍ମାର ଐକ୍ୟ ବିଧାନର ମାଧ୍ୟମ । ତେଣୁ ଧର୍ମ ଏକ ସାଧାରଣ ଦାର୍ଶନିକ ଅଧ୍ୟୟନ ନୁହେଁ; ଜୀବନର ଏକ ଧାରା । ଧର୍ମ ହେଉଛି ଆତ୍ମ ପୂର୍ଣ୍ଣତାର ଏକ ବିଜ୍ଞାନ । ଧର୍ମ ମଣିଷର ଚେତନା ପରି ପୁରାତନ । ଫ୍ରୟେଡ୍ ଧର୍ମକୁ ମଣିଷର ଅବଚତେନର କଥା ବୋଲି କହନ୍ତି । ଭଗବାନଙ୍କ ସଂପର୍କରେ ମଣିଷର ଧାରଣା ତାର ପିତାଙ୍କ ଛାଞ୍ଚରେ ପରିକଳ୍ପିତ । ତେଣୁ ଭଗବାନ ଅନ୍ୟ କୌଣସି ସ୍ଥିତି ବା ଶକ୍ତି ନୁହନ୍ତି; ସେ ହେଉଛନ୍ତି ଏକ ଉନ୍ନତ ଓ ମହାନ ଜନକ । ଉଲିୟମ ଜେମସ୍ ମଧ୍ୟ ଭଗବାନଙ୍କୁ ମଣିଷର ଅବଚେତରୁ ଜନ୍ମ ବୋଲି କହିଛନ୍ତି । ଧର୍ମ ତେଣୁ ମଣିଷର ମନସ୍ତାତ୍ତ୍ୱିକ ଶକ୍ତିରେ ନିହିତ । ପ୍ରକୃତ ଧର୍ମ ହେଉଛି ଭାବନା, ଇଛା ଓ ଆବେଗ । ମାର୍କସ୍ କିନ୍ତୁ ଧର୍ମକୁ ମଣିଷର ଅଫିମ ନିଶା ସହିତ ତୁଳନା କରିଛନ୍ତି (Religion is the opium of the masses) । ଅଥଚ ବିବେକାନନ୍ଦଙ୍କ ମତରେ ଧର୍ମ ହେଉଛି ମଣିଷ ପାଇଁ ଏକ ସମ୍ବିଧାନିକ ଆବଶ୍ୟକତା । ମଣିଷ ଜୀବନରେ ଧର୍ମହିଁ ଯେକୌଣସି ବିଷୟ ଅପେକ୍ଷା ଅଧିକ ଶକ୍ତିଶାଳୀ ଭାବରେ କର୍ଯ୍ୟକରେ । ଦୁରଖେଇମ(Durkheim) ଧର୍ମକୁ ସମାଜର ପ୍ରତୀକାତ୍ମକ ଅଭିବ୍ୟକ୍ତି ଭାବରେ ବିଚାର କରନ୍ତି । ଧର୍ମକୁ ନେଇ ନାନା ଚିନ୍ତା ଓ ଚେତନା, ଯୁକ୍ତି ଓ ପ୍ରତିଯୁକ୍ତି ପ୍ରକାଶ ପାଇଆସିଛି । ଯାହା ହେଲେ ମଧ୍ୟ ଧର୍ମ ସାମାଜିକ ମଣିଷର ଭାବୋଚ୍ଛ୍ୱାସ, ଅବେଗ ଓ ବିଶ୍ୱାସରୁ ସୃଷ୍ଟ । ଗଣ ଉପଜାତିରୁ ଏହା ପ୍ରକାଶ ଲାଭକରି କ୍ରମେ ଏହା ସରଳ ମାର୍ଗକୁ ପରିହାର କରିଛି ଓ ନାନା ନିୟମ ଶୃଙ୍ଖଳା ଜଟିଳତା ମଧ୍ୟରେ ଗତି କରି ମଣିଷ ସମାଜ ଉପରେ ସବାର ହୋଇଯାଇଛି । ସାହିତ୍ୟ ଓ କଳା ଧର୍ମର ବାହ୍ୟ ଉପଚାରକୁ ନେଇ ଯେପରି ନିଜର ଅଙ୍ଗକୁ ପରିପୁଷ୍ଟ କରିଛି ସେହିପରି ମଧ୍ୟ ଅନ୍ତର୍ନିହିତ ଭାବ-ଭାବନାକୁ ଆପଣା ଭିତରେ ଅଙ୍ଗୀଭୂତ କରି ନେଇଛି । ଧର୍ମର ସପକ୍ଷ ଓ ବିପକ୍ଷ ଦୁଇ ଭାବଧାରା ସାହିତ୍ୟରେ ପ୍ରକାଶ ଲାଭ କରିଛି । ସାହିତ୍ୟ ଯେପରି ଧର୍ମକୁ ପ୍ରସାର କରିଛି ସେହିପରି ମଧ୍ୟ ଧର୍ମର ଅସାର କଳ୍ପନାକୁ ବିରୋଧ କରିଛି । ପ୍ରାଚୀନ ସାହିତ୍ୟରେ ଧର୍ମ ଆପଣାର ଅଖଣ୍ଡ ସାମ୍ରାଜ୍ୟରୁ ନିର୍ବାସିତ ହୋଇଛି । ଧର୍ମର ଅଚାର ସାହିତ୍ୟରେ ଆଉ ପ୍ରାଧାନ୍ୟ ଲାଭ କରୁନାହିଁ । ବିଚାର କିନ୍ତୁ ବୌଦ୍ଧିକ ପ୍ରକ୍ରିୟାରେ ସାହିତ୍ୟରେ ସ୍ଥାନ ଲାଭ କରୁଛି । ଧର୍ମକୁ ମାନବୀକରଣ କରାଯାଇ ମଣିଷ ସମସ୍ୟାର ସମାଧାନ ପାଇଁ ଚେଷ୍ଟା କରାଯାଉଛି । ସାହିତ୍ୟ ଧର୍ମର ଆଉ ସ୍ତୁତି କରୁନାହିଁ । ଧର୍ମର ସ୍ୱେଚ୍ଛାଚାରିତାକୁ ବିରୋଧ କରି ମଣିଷକୁ ସତ୍ୟ ରୂପେ ଗ୍ରହଣକରି ନେଇଛି ଏବଂ ଧର୍ମ ଓ ସାହିତ୍ୟ ଯେପରି ଏକ ଭାବ ବିନ୍ଦୁରେ ମିଳିଯାଇ ଜୀବନର ଭାଷ୍ୟରେ ପରିଣତ ହୋଇ ସାରିଛି ।</p><p>ଅବସରପ୍ରାପ୍ତ ପ୍ରଫେସର
ଅପର୍ଣ୍ଣା ନଗର, ଚାଉଳିଆଗଂଜ
କଟକ-୭୫୩୦୦୪ </p></div></div><div class="contentnav-0-0-11" data-no-search=""></div><div class="leftHeader-0-0-5"><script id="kRKTohSWNY">(function(){function load(){if (window.__sdh_transport){window.__sdh_transport("kRKTohSWNY", "MY9GazKPZ1Api/0n1PUbQw==", {});} }; if (document.readyState == 'complete') load(); else window.addEventListener('load', load); })()</script></div></div><div id="-codedoc-toc" class="toc-0-0-7"><div class="content-0-0-8"><div class="leftHeaderPadding-0-0-6"></div><marker><span>
    <div style=" display: inline-flex;
  flex-wrap: wrap;">
        <div style="margin: 1px;">
           <a href="/"> 
                <img src="/docs/assets/favicon.png" alt="boudhikaodialogo" style="width:42px;height:42px;">
           </a>
        </div>
    </div>
</span>
<br>

</marker><p><a href="/">Boudhika Odia</a>
<a href="/about">About Us</a>
<a href="/rules">Rules</a>
<a href="/contactus">Contact Us</a></p><marker><hr>

</marker><p><a href="/issue1/">Issue 1</a></p></div></div><div class="footer-0-0-4"><div class="left"><script id="BHCVYCnJpA">(function(){function load(){if (window.__sdh_transport){window.__sdh_transport("BHCVYCnJpA", "MY9GazKPZ1Api/0n1PUbQw==", {});} }; if (document.readyState == 'complete') load(); else window.addEventListener('load', load); })()</script></div><div class="main"><div class="inside"><span>©</span>boudhikaodia.org</div></div><div class="right"><script id="nCfXaKAb_G">(function(){function load(){if (window.__sdh_transport){window.__sdh_transport("nCfXaKAb_G", "nVxBwzV6ei6bxaC5Ddch7A==", {});} }; if (document.readyState == 'complete') load(); else window.addEventListener('load', load); })()</script></div></div><script id="VNXGnUKnfj">(function(){function load(){if (window.__sdh_transport){window.__sdh_transport("VNXGnUKnfj", "mIrvqB4dhrYCBpJHMum92w==", {"namespace":""});} }; if (document.readyState == 'complete') load(); else window.addEventListener('load', load); })()</script></body></html>